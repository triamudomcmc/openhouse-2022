---
title: เด็กเตรียมฯ "มู" ยังไงให้สอบติด
author: 
thumbnail: /assets/articles/_thumbnails/muteloo.png
---

**คำเตือน:** เนื้อหาของบทความนี้ล้วนเป็นความเชื่อส่วนบุคคลของผู้เขียน
โปรดใช้วิจารณญาณในการอ่าน

"นาว นะนะ นาวนาวนาว มูเตลู\~"

เชื่อเลยว่านักเรียนสายมูอย่างเรา ๆ
การจะหวังพึ่งแต่การอ่านหนังสืออย่างเดียวคงเป็นไปไม่ได้
ไม่งั้นก็คงเหมือนนักเวทย์ที่มีแต่อาวุธ ไม่มี¹อาร์ติแฟกต์
มันจะไปคาดหวังอะไรได้ จริงไหม\~

ดังนั้นวิธีการที่จะเอาชนะคู่ต่อสู้ได้
นั่นก็คือการล่า²บัฟพิเศษที่คนอื่นไม่มี เพื่อเพิ่มความมั่นใจให้ตนเอง
พร้อมลงสนามแบบไร้ความกังวล และเต็มที่กับมัน ด้วย 4
ขั้นตอนการมูเตลูฉบับเด็กเตรียมอุดมรุ่น 84 ดังต่อไปนี้ นี้ นี้\...

Step 1 : สิ่งศักดิ์สิทธิ์คู่เตรียมอุดม

ก่อนถึงสอบ ควรเป็นวันที่สมควรแก่การพักผ่อน หลังจากที่เพื่อน ๆ
อ่านหนังสือกันมาพอแล้ว การเที่ยวเล่นก็ถือเป็นการผ่อนคลายเครียดอย่างหนึ่ง
และหากเพื่อน ๆ ได้มีโอกาสไปเดินเล่นแถวสยาม
อยากให้ลองเข้าไปในโรงเรียนเตรียมอุดมศึกษา โรงเรียนในฝันของเพื่อน ๆ
(ว่าไปนั่น) เมื่อเข้ามาทางด้านหน้าโรงเรียน ทางประตูฝั่งพญาไท
ด้านซ้ายมือจะเจอกับเช็กพอยท์แรก คือ พระบรมรูปของ รัชกาลที่ 5
โดยสิ่งที่เพื่อนต้องเตรียมมา ได้แก่ ดอกกุหลาบจำนวน 5 ดอก
เพื่อนำมาสักการะพระองค์ท่าน แล้วทำการ "ขอ" เท่านั้น ย้ำว่า "ขอ"
ห้ามบนบาน

![](/assets/articles/เด็กเตรียมฯ-“มู”-ยังไงให้สอบติด/media/image1.jpg)


และถัดมาฝั่งตรงข้าม เป็นเช็กพอยท์ต่อมา นั่นคือ ศาลพระปริวรรติเทพ
ซึ่งเป็นสถานที่ที่สามารถมาบนบาน ศาลกล่าวกันได้
โดยการบนอาจเป็นการวิ่งรอบสนามหญ้า หรือรอบสระคูบัว เป็นต้น
แต่ก็มีเสียงลือเสียงเล่าอ้างมาว่า ห้าม ! นำดอกดาวเรืองมาไหว้ท่าน
เนื่องจากท่านไม่ชอบดอกดาวเรือง

![](/assets/articles/เด็กเตรียมฯ-“มู”-ยังไงให้สอบติด/media/image2.jpg)


นอกจากนี้ยังมีเรื่องเล่าที่ว่าห้ามเดินข้ามโซ่ที่ไหนก็ตามในโรงเรียน
เพราะเชื่อกันว่าจะทำให้ สอบเข้ามหาวิทยาลัยไม่ติด
ทั้งนี้ทั้งนั้นก็กันไว้ก่อนดีกว่าแก้แล้วกันเนอะ

Step 2 : สีและเลขนำโชค

ในการเตรียมตัวก่อนวันสอบ ตารางสีมงคล
เป็นสิ่งพื้นฐานที่เด็กสายมูทุกคนต้องมีติดโทรศัพท์
รวมถึงการสอบเองก็มีความเชื่อเรื่องของสีนำโชค ได้แก่ สีแดง สีเขียว
สีส้มหรือสีน้ำตาล และสีดำ โดยเชื่อว่าแต่ละสีมีส่วนช่วยในวิชาที่ต่างกัน

-   สีแดง ช่วยในรายวิชาที่เราไม่ค่อยมั่นใจ หรืออ่านหนังสือมาน้อย

-   สีเขียว ช่วยในรายวิชาจำพวกภาษา

-   สีส้มหรือสีน้ำตาล ช่วยในรายวิชาที่เน้นเรื่องความจำ

-   สีดำ ช่วยในรายวิชาที่เน้นเรื่องคำนวณ

นอกจากนี้ เพื่อน ๆ ก็อย่าลืมเช็กตารางสีมงคล
เพื่อหลีกเลี่ยงสีที่เป็นกาลกิณีในวันสอบ หรืออาจประยุกต์
ด้วยการทำให้อ่อนลง เช่น เพื่อน ๆ
มีสอบในวันจันทร์แต่สีแดงเป็นสีที่ไม่มงคล อาจจะเปลี่ยนจาก
ของนำโชคสีแดงเป็นสีชมพู เป็นต้น

ส่วนการจะนำสิ่งของใด ๆ เข้าห้องสอบนั้น ต้องขอเกริ่นก่อนว่า
กฎระเบียบการเข้าสอบ ของโรงเรียนเตรียมอุดมค่อนข้างเคร่งครัด
โดยอุปกรณ์ที่สามารถนำเข้าไปได้มีเพียงสิ่งของที่จำเป็น ได้แก่
ปากกาน้ำเงิน ดินสอ2B ยางลบ และกบเหลาดินสอเพียงเท่านั้น ดังนั้น
จึงไม่สามารถนำกล่องดินสอ หรือเครื่องรางนำโชคใด ๆ เข้าไปได้
แต่เรามีวิธีแก้ปัญหานั้น นั่นก็คือ การทาสีลงไปที่ด้ามดินสอที่ใช้ฝน
เพียงจุดเล็ก ๆ เสมือนการลงอาคมไว้ที่อาวุธเพื่อเตรียมพร้อมสำหรับการต่อสู้
หรือการใส่เสื้อกันหนาว ตามสีนำโชค
เนื่องจากเครื่องปรับอากาศในฮอลล์ค่อนข้างเย็น จึงแนะนำว่าเพื่อน ๆ ควรนำ
เสื้อกันหนาว เข้าไป

แอบกระซิบว่ารุ่นเราแทบทุกคนใส่เสื้อกันหนาวสีน้ำตาลพร้อมกันโดยไม่ได้นัดหมาย
\*หัวเราะ\*

และต่อมาคือ เลขมงคล เป็นสิ่งหนึ่งที่อยู่คู่กับวงการมูเตลูเสมอ
ไม่ว่าจะเป็นเบอร์มงคล เลขทะเบียนมงคล โดยเลขมงคลสำหรับการสอบนั้น ได้แก่
1, 4, 5 และ 8 โดยเพื่อนสามารถนำเลขดังกล่าวไปตั้งต่อท้ายชื่อไลน์ ไบโอไอจี
หรือชื่อทวิตเตอร์ และสุดท้ายคือ การนำไปเรียงเป็นเวลาปลุก ได้ดังนี้

-   4.15 น.

-   4.18 น.

-   4.51 น.

-   4.58 น.

-   5.14 น.

-   5.18 น.

-   5.48 น.

-   8.15 น.

-   8.45 น.

-   8.54 น.

อย่างไรก็ตาม สิ่งที่สำคัญที่สุด คือ การพักผ่อนให้เพียงพอ
เชื่อว่าในวันสอบทุกคนต้องตื่นแต่เช้าตรู่ ดังนั้น
การพักผ่อนอย่างเต็มที่จะช่วยทำให้รู้สึกสดชื่น กระปรี้กระเปร่า
และมีสมาธิในการทำข้อสอบได้อย่าง แน่นอน

Step 3 : อาหารมงคล

สำหรับมื้อก่อนวันสอบ
ไม่ใช่แค่คนไทยที่มีความเชื่อเรื่องความมงคลของชื่ออาหารอย่างความเชื่อที่ว่ากินไข่แล้วจะได้ศูนย์
หรือกินแห้วแล้วจะสอบไม่ผ่าน แต่หากกินกล้วยจะทำให้การสอบเป็นเรื่องกล้วย ๆ
ความเชื่อแบบนี้ทางฝั่งญี่ปุ่นเองก็มีความเชื่อที่ว่า ขนม KITKAT
(キットカット - kitto katto) เป็นขนมที่เหมาะแก่การสอบ
ด้วยออกเสียงคล้ายกับคำว่า きっと勝つ (kitto katsu) ที่แปลว่า
ชนะอย่างแน่นอน หรือขนม Pocky (ポッキー - pokkii)
เมื่อนำมาเรียงใหม่จะได้คำว่า キッポー (kippou) ซึ่งพ้องกับคำว่า 吉報
(kippou) ที่แปลว่า ข่าวดี และอาหารญี่ปุ่นอย่างหมูชุบแป้งทอด (豚カツ -
tonkatsu) หรือข้าวหน้าหมูทอด (カツ丼 - katsudon) ซึ่งพ้องกับคำว่า 勝つ
(katsu) ที่แปลว่า ชนะ ซึ่งทั้ง 3
อย่างนี้เป็นที่นิยมอย่างมากในหมู่นักเรียนญี่ปุ่น เมื่อมีการสอบอยู่เสมอ

ป.ล. ในความเชื่อไทยเองก็มีความเชื่อว่าถ้ารับประทานหมูข้อสอบก็จะได้หมู ๆ
อีกด้วย

แต่สำหรับมื้อเช้าในวันสอบนั้น ควรหลีกเลี่ยงอาหารที่หนักท้อง
เนื่องจากอาจทำให้รู้สึกง่วงในขณะสอบ จึงควรกินอาหารที่ย่อยง่าย เช่น นม
โยเกิร์ต ซีเรียล ผักผลไม้ทั้งหลาย เป็นต้น และที่สำคัญเพื่อน ๆ ห้ามลืม
ที่จะรับประทานมื้อเช้าเป็นอันขาด !

Step 4 : เวทมนตร์คาถา

มาถึงในห้องสอบ
ซึ่งตรงนี้ขอแนะนำให้เพื่อนรีบเข้าห้องสอบเพื่อเตรียมตัวทำสมาธิ
เข้าห้องน้ำให้เรียบร้อย และเมื่ออาจารย์แจกข้อสอบ ก่อนถึงเวลาเปิด
ให้เพื่อนท่องคาถาช่วยเรียกความมั่นใจตามนี้

"สหัสสเนตโต เทวินโต ทิพพจักขุง วิโสทายิ"

หากเพื่อนยังรู้สึกตื่นเต้น ให้ท่องเพิ่มอีก 3, 5 หรือ 7 บท
จนกว่าจะรู้สึกหายตื่นเต้น/ดีขึ้น หลังจากนั้น ลงมือทำข้อสอบ
โดยอ่านอย่างระมัดระวัง เมื่อรู้สึกไม่มั่นใจหรือทำไม่ได้ให้ข้ามข้อนั้น ๆ
ไปทำข้ออื่น ก่อนเมื่อทำข้อที่มั่นใจจนครบ
ให้พลิกกระดาษคำตอบแล้วท่องคาถาอีก 7 รอบ แล้วจึงลงมือทำข้อที่เหลือต่อ
ตามความรู้สึก และให้เชื่อในสัญชาตญาณแรกของตัวเอง อย่าลังเล และที่สำคัญ
อย่าลืมดูเวลาให้ดีด้วย

คำเตือน: ในระหว่างการสอบและก่อนการประกาศผล เพื่อน ๆ
ไม่ควรไปดูดวงเพื่อสอบถามโอกาส ที่จะสอบติด
เพราะอาจทำให้รู้สึกเสียกำลังใจได้

และที่สำคัญที่สุด อย่าลืมพักผ่อนให้เพียงพอ อย่าฝืนอ่านหนังสือ
หากร่างกายแข็งแรง เวทมนตร์ก็จะแข็งแรงตามไปด้วยนะ

Break a leg! สู้ ๆ

-   NATTOU

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

¹อาร์ติแฟกต์ (actifact) หมายถึง อุปกรณ์เสริมในเกม
สำหรับการเพิ่มสถานะและความแข็งแกร่งของตัวละคร

²บัฟ (buff) หมายถึง การเพิ่มสถานะใด ๆ ในเกม
ทำให้ตัวละครมีความแข็งแกร่งขึ้น

-   

แหล่งอ้างอิง

1.  [[https://www.sanook.com/campus/]{.ul}](https://www.sanook.com/campus/)

สืบค้นวันที่ 23 พฤศจิกายน พ.ศ. 2564

2.  [[https://www.study-in-japan.com/]{.ul}](https://www.study-in-japan.com/)

สืบค้นวันที่ 23 พฤศจิกายน พ.ศ. 2564

3.  [[https://www.samyan-mitrtown.com]{.ul}](https://www.samyan-mitrtown.com)

สืบค้นวันที่ 23 พฤศจิกายน พ.ศ. 2564
