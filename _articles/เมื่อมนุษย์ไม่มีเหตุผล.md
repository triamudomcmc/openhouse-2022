---
title: เมื่อมนุษย์ไม่มีเหตุผล
author: วริสา เตชาพิสุทธิ์
thumbnail: /assets/articles/_thumbnails/eco2.png
---

***อุปสงค์-อุปทาน ความต้องการที่อยู่เหนือเหตุผล***

![Diagram Description automatically
generated](./assets/articles/เมื่อมนุษย์ไม่มีเหตุผล/media/image1.jpeg)

ที่มา : wikipedia

เชื่อว่าหลาย ๆ คนคงเคยเห็นกราฟนี้จนท่องได้ขึ้นใจว่า *เมื่อราคาสูงขึ้น
ความต้องการซื้อจะลดลง (กฎอุปสงค์) แต่ความต้องการขายกลับเพิ่มขึ้น
(กฎอุปทาน)* ความสัมพันธ์ระหว่างราคาสินค้ากับความต้องการซื้อต้องการขาย
คือสิ่งที่เรียกว่า *กลไกราคา* ซึ่งเป็นความรู้พื้นฐานในวิชาเศรษฐศาสตร์

หลักการที่กล่าวมานี้สามารถใช้ได้กับสังคมอุดมคติ ที่เชื่อว่ามนุษย์เป็น
สัตว์เศรษฐกิจ (*homo economicus*)
ซึ่งมีความสามารถที่ไม่สิ้นสุดในการตัดสินใจอย่างมีเหตุมีผล
และพยายามสร้างผลกำไรให้ได้มากที่สุด

แนวคิดนี้เปรียบได้กับการให้ผู้บริโภคและผู้ผลิตอยู่คนละฝั่งของปลายเชือก
และชักเย่อกันให้เกิดสภาพสมดุล มีราคาเป็นกลไกให้ดึงกลับไปกลับมา
ผู้บริโภคต้องการประโยชน์สูงสุดจากสินค้าหรือบริการ
(ราคายิ่งถูกเท่าไหร่ยิ่งดี) ส่วนผู้ผลิตต้องการกำไรสูงสุด
โดยให้ทั้งสองฝั่งเป็นผู้ที่มีเหตุผลสมบูรณ์แบบ
เรียกโมเดลเศรษฐศาสตร์แบบนี้ว่า Rational Actor Model

![](./assets/articles/เมื่อมนุษย์ไม่มีเหตุผล/media/image2.jpeg)

แต่ในความเป็นจริงแล้ว มนุษย์ไม่ได้เป็นผู้ที่มีเหตุผลเสมอไป

มนุษย์มีอารมณ์ความรู้สึก บางครั้งก็ตัดสินใจด้วยแรงชักจูงอะไรบางอย่าง
บางครั้งก็ถูกโน้มน้าวอย่างไม่มีเหตุผล นอกจากนี้ยังมีความเชื่อ ค่านิยม
และบรรทัดฐานทางสังคม (Social Norms) ซึ่งส่งผลต่อการตัดสินใจของมนุษย์

เมื่อความรู้ทางเศรษฐศาสตร์ในขณะนั้นเพียงอย่างเดียวไม่เพียงพอที่จะอธิบายพฤติกรรมของมนุษย์ที่มีความซับซ้อนและไม่ตรงไปตรงมา
**"เศรษฐศาสตร์พฤติกรรม"** จึงถือกำเนิดขึ้น

**เศรษฐศาสตร์พฤติกรรม**

![](./assets/articles/เมื่อมนุษย์ไม่มีเหตุผล/media/image3.jpeg)

ที่มา : goodreads

"เศรษฐศาสตร์พฤติกรรม" ไม่ใช่เรื่องใหม่ที่เพิ่งเกิดขึ้น
และยังเคยมีนักเศรษฐศาสตร์พฤติกรรมได้รับรางวัลโนเบลมาแล้วตั้งแต่ปี 2002
ซึ่งเขาก็คือ Daniel Kahneman

Daniel Kahneman ได้เขียนหนังสือชื่อ "Thinking, fast and slow"
ซึ่งพูดถึงระบบการตัดสินใจของมนุษย์
รวมไปถึงข้อจำกัดในการคิดและความไร้เหตุผลของมนุษย์
นับเป็นหนังสือที่เป็นจุดเริ่มต้นของเศรษฐศาสตร์พฤติกรรมเล่มหนึ่ง

ตามหลักทางวิทยาศาสตร์ สมองของมนุษย์แบ่งการทำงานได้เป็นสองแบบ
คือด้านอารมณ์หรือสัญชาตญาณ ซึ่งช่วยให้ตัดสินใจได้รวดเร็ว และด้านเหตุผล
ใช้ในการตัดสินใจที่ต้องขบคิดคาดหวังผล มักช้ากว่าและใช้พลังงานมากกว่า
บ่อยครั้งมนุษย์จึงใช้สัญชาตญาณมากกว่าใช้เหตุใช้ผล

แม้ว่าการตัดสินใจบางอย่างของมนุษย์จะไม่มีเหตุผลอยู่บ้าง
แต่ไม่ถึงกับคาดเดาไม่ได้
เศรษฐศาสตร์พฤติกรรมศึกษาพฤติกรรมเหล่านั้นของมนุษย์และเก็บข้อมูลจากการทดลองทางสังคมต่าง
ๆ

ในปัจจุบัน อาจยังไม่สามารถเข้าใจความคิดมนุษย์ได้ทั้งหมด
แต่ด้วยองค์ความรู้ที่มีอยู่ก็สามารถนำไปใช้ประโยชน์ได้อย่างล้นเหลือ
ซึ่งตัวอย่างที่ไม่พูดถึงไม่ได้เลยก็คือ การออกแบบนโยบายสาธารณะด้วยวิธีการ
"ดุน" หรือการ "สะกิด" (Nudge Theory)

**Nudge Theory**

![A picture containing text Description automatically
generated](./assets/articles/เมื่อมนุษย์ไม่มีเหตุผล/media/image4.jpeg)ที่มา : The Varsity

ด้วยความที่มนุษย์ชอบใช้สัญชาตญาณใช้ความรู้สึกมากกว่าขบคิดพิจารณาเพื่อตัดสินใจ
จึงทำให้บางครั้งตัดสินใจผิดพลาดหรือไม่ได้ตัดสินใจในทางที่เป็นประโยชน์แก่ตนเองมากที่สุด

แม้จะรู้ว่า การกินของหวานหรือ fast food ไม่ดีต่อสุขภาพ
การใช้ถุงพลาสติกทำให้โลกร้อน หรือการสูบบุหรี่จะทำลายปอด
แต่คนก็ยังทำสิ่งเหล่านี้ทั้งที่รู้อยู่แก่ใจ

แต่เนื่องจากมนุษย์ไม่ชอบการถูกบังคับ
และมักจะต่อต้านเมื่อถูกสั่งให้ปฏิบัติตาม แนวคิด Nudge
จึงถูกนำมาประยุกต์เพื่อใช้ดัดพฤติกรรมมนุษย์ โดยการสะกิดเพื่อให้คนสนใจ
จะไม่สร้างเป็นข้อบังคับให้ทำตามแต่จะสร้างทางเลือกให้ เป็นการค่อย ๆ "ดุน"
ไปในทิศทางที่ต้องการ

ตัวอย่างสุดฮิตที่ทุกคนต้องรู้จักเมื่อพูดถึง Nudge Theory ก็คือ
การติดภาพแมลงในโถปัสสาวะ
เพื่อจูงใจให้เล็งไปที่ตัวแมลงซึ่งเป็นตำแหน่งที่เหมาะสมที่ไม่ทำให้ปัสสาวะกระเด็นเลอะพื้นห้องน้ำ
การทำเช่นนี้ไม่ได้เป็นการบังคับแต่อย่างใด
แต่สามารถชักจูงให้คนทำตามที่ต้องการได้ แถมยังได้ผลมากกว่าการติดป้ายเตือน

แนวคิด Nudge ยังสามารถนำไปใช้ออกแบบนโยบายอื่น ๆ ได้มากมาย เช่น
การให้ลูกค้าจ่ายค่าถุงพลาสติกเพิ่ม
เพื่อกระตุ้นให้คนหันมาพกถุงผ้าแทนที่จะต้องเสียค่าถุงพลาสติก
ซึ่งได้ผลมากกว่าการออกนโยบายงดแจกถุงพลาสติก

**Below The Tip of The Iceberg**

เมื่อพูดถึงเศรษฐศาสตร์ คนส่วนใหญ่มักนึกถึงเงินและการค้าขาย
และแม้ว่าเศรษฐศาสตร์จะเป็นศาสตร์ที่ว่าด้วยการจัดสรรทรัพยากร
ซึ่งครอบคลุมด้านธุรกิจ การเงิน และรัฐบาล
แต่ก็เป็นที่น่าสังเกตว่านักเศรษฐศาสตร์หลายคนได้รับรางวัลโนเบลจากการศึกษาพฤติกรรมมนุษย์
เช่น

-   **John Nash** (American Mathematician) Nobel Memorial Prize in
    Economic Sciences 1994: "*Game Theory*"

-   **Daniel Kahneman** (Israeli Psychologist) Nobel Memorial Prize in
    Economic Sciences 2002: "*Prospect Theory*"

-   **Richard Thaler** (American Economist) Nobel Memorial Prize in
    Economic Sciences 2017: "*Nudge Theory*"

-   **Robert Wilson** and **Paul Milgrom** (Stanford Economist) Nobel
    Memorial Prize in Economic Sciences 2020: "*Auction Theory*"

วิชาเศรษฐศาสตร์ที่เราเรียนในห้องเรียนเป็นเพียง "The tip of the iceberg"
ที่เป็นการอารัมภบทความรู้เบื้องต้นเกี่ยวกับเศรษฐศาสตร์
เบื้องล่างของภูเขาน้ำแข็งนี้ยังมีองค์ความรู้เกี่ยวกับเศรษฐศาสตร์อีกมากมาย
ทั้งยังมีการศึกษาข้ามสาย (Cross Disciplinary) ที่น่าสนใจ
เศรษฐศาสตร์พฤติกรรมก็เป็นตัวอย่างหนึ่ง ซึ่งมีความเชื่อมโยงกับศาสตร์อื่น
ๆ อย่างจิตวิทยา ประสาทวิทยา เทคโนโลยีคอมพิวเตอร์ (Big Data)
การเงินการลงทุน เป็นต้น

นอกจากนี้
ความรู้จากการศึกษาเศรษฐศาสตร์พฤติกรรมสามารถนำไปใช้ประโยชน์ได้มากมาย
บริษัทขนาดใหญ่หลายแห่ง เช่น Google, Grab และ Amazon
มีการจ้างนักเศรษฐศาสตร์พฤติกรรมมาวิเคราะห์ข้อมูล
เพื่อพัฒนาองค์กรให้ตอบโจทย์ลูกค้าหรือผู้ใช้บริการมากขึ้น

กลไกราคาในเศรษฐศาสตร์กลุ่มนีโอคลาสสิก (Neoclassical Economics)
ซึ่งเน้นศึกษาหลักอุปสงค์-อุปทานในอุดมคติ แท้จริงแล้วมี "พฤติกรรมมนุษย์"
อยู่เบื้องหลัง ในโลกแห่งความเป็นจริงที่มนุษย์ใช้เหตุผลได้อย่างจำกัด
กฎอุปสงค์-อุปทาน ไม่ได้มีเพียงราคาเป็นกลไกในการดึงเชือก
แต่ยังมีพฤติกรรมมนุษย์เป็นแรงชักจูงอยู่ด้วย

แหล่งอ้างอิง

-   <https://www.nytimes.com/2011/11/27/books/review/thinking-fast-and-slow-by-daniel-kahneman-book-review.html>

> สืบค้นวันที่ 20 พฤศจิกายน 2564

-   [<https://www.the101.world/behavioral-economics/>]{.ul}

> สืบค้นวันที่ 20 พฤศจิกายน 2564

-   [<https://salmonbooks.net/behavioral-eco-101/>]{.ul}

> สืบค้นวันที่ 20 พฤศจิกายน 2564

-   [<https://www.the101.world/nudge-richard-thaler/>]{.ul}

> สืบค้นวันที่ 20 พฤศจิกายน 2564

-   [<https://news.stanford.edu/2020/11/19/bid-picture-nobel-prize-winners-explain-auction-theory-collaboration/>]{.ul}

> สืบค้นวันที่ 21 พฤศจิกายน 2564
