---
title: ศิลป์เกาแอร์ไลน์
author: เจี๊ยบ ( ig : chicxbean ), เอลฟ์ ( ig : siqqarette )
thumbnail: /assets/articles/_thumbnails/korean-airline.png
---

อันนยองฮาเซโย ! สวัสดีทุกคนค่ะ ศิลป์เกาแอร์ไลน์ยินดีต้อนรับทุกคนนะคะ
วันนี้พวกเราตัวแทนจากศิลป์เกาหลีรุ่นที่ 5 เจี๊ยบและเอลฟ์
จะพาทุกคนบินลัดฟ้าไปชม "วัฒนธรรมต่าง ๆ ในประเทศเกาหลีใต้" ด้วยกัน !
แต่จะมีวัฒนธรรมอะไรกันบ้าง คาดเข็มขัดแน่น ๆ เตรียมตัวให้ดี
แล้วเดี๋ยวพวกเราจะพาทุกคนไปชมเอง !

**\>ฮันกึล ? ฮันจา ?**

หลาย ๆ คนคงจะเคยได้ยินคำว่า **"ฮันกึล (한글)"** หรือ **"ฮันจา (한자)"**
กันมาบ้างแล้ว แต่ก็ยังคงมีหลาย ๆ
คนที่ยังสงสัยว่าเจ้าสองคำนี้มันคืออะไรกัน
วันนี้พวกเราก็เลยจะมาไขข้อสงสัยให้ทุกคนกัน !

ในสมัยที่ประเทศเกาหลียังไม่มีตัวอักษรเป็นของตัวเอง
ภาษาจีนที่แพร่เข้ามาในเกาหลีด้วยพระพุทธศาสนาจึงถูกนำมาใช้
โดยภาษาจีนที่ใช้นั้นเป็นจีนแบบตัวเต็ม
และจะเป็นตัวจีนที่อ่านเป็นภาษาจีนด้วยสำเนียงเกาหลี ซึ่งนั่นก็คือ **ฮันจา
(한자)** หรือ **ฮันมุน (한문)** นั่นเอง ต่อมาในปีค.ศ. 1443
ในสมัยราชวงศ์โชซ็อน (조선) ซึ่งเป็นราชวงศ์สุดท้ายของประเทศเกาหลี
พระเจ้าเซจงมหาราช (세종대왕) กษัตริย์พระองค์ที่สี่ของราชวงศ์นี้
ทรงแก้ไขปัญหาให้กับประชาชน
เนื่องจากตัวฮันจาที่ใช้มาตลอดค่อนข้างที่จะอ่านเขียนยากสำหรับประชาชนทั่วไป
พระองค์จึงทรงประดิษฐ์ตัวอักษรเกาหลีขึ้นมา โดยในครั้งแรกถูกเรียกว่า
**ฮุนมินจ็องอึม (훈민정음)** ซึ่งแปลว่า
"เสียงอักษรที่ถูกต้องเพื่อการศึกษาสำหรับประชาชน"
และในเวลาต่อมาก็เปลี่ยนมาเรียกว่า **ฮันกึล** โดยเจ้าฮันกึลเนี่ย
มีลักษณะคือ เป็นตัวอักษรที่อ่านง่าย เขียนง่าย ดูเรียบง่ายกว่าตัวฮันจา
ทำให้ประชาชนทั่วไปสามารถเรียนรู้และอ่านออกได้เร็วมากขึ้น
ซึ่งฮันกึลนี้ก็คือตัวอักษรเกาหลีที่ใช้มาจนถึงปัจจุบันนั่นเอง
แล้วขอกระซิบบอกว่าศิลป์เกาหลีของเราจะได้เรียนทั้งตัวฮันกึลและตัวฮันจาเลยนะ
แต่ว่าทุกคนไม่ต้องตกใจไป ตัวฮันจาจะได้เรียนตอนม.6 เลยค่ะ

**\>안녕하세요\~ (อัน-นย็อง-ฮา-เซ-โย)** คำคุ้นหูที่เรามักจะได้ยินบ่อย ๆ
แต่จริง ๆ แล้วแปลว่าอะไรกันแน่นะ ?

คำว่า 안녕하세요 เป็นคำทักทายภาษาเกาหลี แปลว่า "สวัสดี"
จะใช้พูดถึงในช่วงเวลาไหนของวันก็ได้ แต่ทุกคนรู้ไหมคะ
ว่าคำนี้เนี่ยแท้จริงแล้วแปลว่า "สงบสุขดีมั้ยคะ/ครับ" มาจากคำว่า
**안녕하다** (อัน-นย็อง-ฮา-ดา) ที่แปลว่า**สงบสุข**
แต่เมื่อนำมาเทียบกับภาษาไทยแล้วจึงแปลว่า "สวัสดี" นั่นเอง !

\>ถ้าไทยมีสไบ จีนมีกี่เพ้า ญี่ปุ่นมีกิโมโน แล้วเกาหลีจะมีอะไรกันนะ
ติ๊กต่อก ๆ อ๋อ **ฮันบก** ไง !

ถ้าใครเคยดูซีรีส์เกาหลีแนวย้อนยุคก็อาจจะเคยเห็นชุดฮันบก (한복)
กันมาบ้างแล้วใช่ม้า
ต้องบอกก่อนเลยนะคะว่าชุดฮันบกเดิมทีแล้วคนเกาหลีใช้เป็นเครื่องแต่งกายทั่วไปประกอบด้วย

1.  저고리 (ชอ-โก-รี) : เสื้อ

2.  바지 (พา-จี) : กางเกง

3.  치마 (ชี-มา) : กระโปรง

อย่างไรก็ตาม แต่ละชุดก็จะมีความแตกต่างกันเล็กน้อย
โดยชุดที่มีสีขาวหรือสีอ่อนจะเป็นชุดที่คนธรรมดาใส่
แต่ชุดที่มีสีสันมากขึ้นและใช้ผ้าที่เนื้อบางเบาในการทำจะเป็นชุดสำหรับคนมีฐานะ

นอกจากนี้ลวดลายในการปักยังบ่งบอกถึงจุดประสงค์ต่าง ๆ อีกด้วย เช่น

-ลายดอกโบตั๋น ใช้ใส่ในวันแต่งงาน

-ลายดอกบัว แสดงถึงความสง่างามสูงส่ง

-ลายมังกร หงส์ นกกระเรียน เสือ จะใช้ในแวดวงของชนชั้นสูง

แต่เนื่องจากปัจจุบันได้มีการรับวัฒนธรรมใหม่ ๆ เข้ามา
จึงทำให้ชุดฮันบกนั้นถูกหยิบมาใส่เฉพาะวันสำคัญเท่านั้น เช่น
วันขอบคุณพระเจ้า วันปีใหม่ วันแต่งงาน เป็นต้น

(แต่ขอแอบกระซิบอีกทีนะคะว่าถ้าได้ไปแลกเปลี่ยนที่ประเทศเกาหลีจะได้ใส่ชุดฮันบกกันด้วยนะ
!)

\>นี่ก็ช่วงปีใหม่แล้ว ใครคิดถึงอากาศหนาว ๆ กับซุปอุ่น ๆ บ้างยกมือขึ้น !
เปิดมาขนาดนี้แล้วหัวข้อนี้ก็คงจะหนีไม่พ้นกับ
**"อาหารที่คนเกาหลีนิยมรับประทานกันในวันปีใหม่"** นั่นเอง

เมนูแรก "떡국 (ต็อก-กุก)" หรือซุปเค้กข้าว

ทำมาจากแป้งต็อกที่หั่นเป็นรูปวงกลมบาง ๆ
เพื่อให้มีลักษณะคล้ายกับเหรียญที่แสดงถึงความร่ำรวย กินคู่กับน้ำซุปใสร้อน
ๆ คนเกาหลีเชื่อกันว่าถ้ากินซุปนี้ในวันขึ้นปีใหม่จะร่ำรวย อายุยืน
และโชคดีตลอดปี

เมนูต่อมา "만두국 (มัน-ดู-กุก)" หรือเกี๊ยวน้ำสไตล์เกาหลี

ทุกคนอาจจะเคยเห็นเกี๊ยวน้ำกันมามากมายแล้วใช่มั้ยคะ
แต่รู้ไหมว่าเกี๊ยวน้ำนี้มีความแตกต่างจากเกี๊ยวน้ำทั่วไป !
นั่นก็คือรูปทรงของตัวเกี๊ยวที่มีลักษณะคล้ายกับกระเป๋าสตางค์
ซึ่งเปรียบเสมือนกับความอุดมสมบูรณ์นั่นเอง

และเมนูสุดท้าย "갈비찜 (คัล-บี-จิม)" ซี่โครงตุ๋น

ทำมาจากซี่โครงหมูหรือวัว นำมาตุ๋น กินคู่กับวุ้นเส้น และผัก
เป็นเมนูที่มักจะพบบ่อยในวันสำคัญต่าง ๆ
เรียกได้ว่าถ้าได้ลองซักคำแล้วจะติดใจ เพราะฉะนั้นพลาดไม่ได้เลยน้า

**\>มูกุงฮวา โกชี พีออดซึมนีดา !**

ใครที่เคยดูซีรี่ส์ Squid game ใน Netflix หรือเคยดูรายการวาไรตี้ต่าง ๆ
ของเกาหลีก็คงจะคุ้นเคยกับประโยคนี้ดี
แต่ว่าประโยคนี้มันแปลว่าอะไรแล้วมันคืออะไร ตามพวกเรามาได้เลย !

มูกุงฮวา โกชี พีออดซึมนีดา เป็นชื่อการละเล่นพื้นบ้านหนึ่งของเกาหลี
สามารถเล่นได้ตั้งแต่ 2 -- 3 คนขึ้นไป โดยจะมีหนึ่งคนที่เป็นคนไล่
ปิดตาหันหลังให้เพื่อนคนอื่น ๆ แล้วพูดว่า **"มูกุงฮวา โกชี
พีออดซึมนีดา"** ซึ่งแปลว่า "ดอกมูกุงฮวาบานแล้ว"
โดยคนที่เหลือจะต้องเขยิบเข้าไปหาคนไล่ให้ได้เร็วที่สุดก่อนที่คนไล่จะพูดจบประโยค
หลังจบประโยคจะต้องหยุดนิ่ง แล้วคนไล่ก็จะหันกลับไปหาเพื่อน ๆ
สำรวจดูว่าใครขยับหรือเปล่า
ถ้ามีคนที่ขยับก็จะต้องมาเกี่ยวก้อยอยู่กับคนไล่
ถ้าไม่มีคนไล่ก็จะหันหลังกลับไปพูดประโยคเดิมเรื่อย ๆ
จนกว่าจะมีใครมาแปะตัวเองหรือมีคนมาตัดที่เกี่ยวก้อยไว้
เมื่อคนไล่โดนแปะหรือโดนตัดแล้ว
คนที่เหลือจะต้องวิ่งกลับไปที่จุดเริ่มต้นให้เร็วที่สุดโดยห้ามให้คนไล่จับได้
ถ้าคนไล่จับได้ คนที่โดนจับจะต้องมาเป็นคนไล่แทน
แต่ถ้าคนไล่จับไม่ได้ก็จะต้องเป็นคนไล่ต่อไปเรื่อย ๆ
หรือเล่นตามกติกาที่ตกลงกันเองได้เลย

แล้วดอกมูกุงฮวาที่ว่าคือดอกอะไร ? ดอกมูกุงฮวา (무궁화)
มีชื่อภาษาไทยว่าดอกชบาจีน เป็นดอกไม้ประจำชาติเกาหลีใต้
เหมือนเป็นดอกไม้สวรรค์ สัญลักษณ์แห่งความหวัง
ความอดทนและความมั่งคั่งตลอดกาล
ดอกมูกุงฮวาได้ปรากฏอยู่ในท่อนหนึ่งของเนื้อเพลงชาติเกาหลีด้วย ซึ่งคำว่า
มูกุง (무궁) แปลว่า อมตะ ส่วนคำว่า ฮวา (화) แปลว่า ดอกไม้ มูกุงฮวา
จึงมีความหมายว่า บุปผาที่เบ่งบานตราบนิรันดร์ นั่นเองค่ะ
ซึ่งชมรมสีสรรพ์ภาษาต่างประเทศที่ 2 (เกาหลี) ของเตรียมอุดมฯ เนี่ย
จะมีสอนพับดอกมูกุงฮวาด้วยค่ะ

ยังไม่จบเพียงเท่านี้ ! ประโยค "ดอกมูกุงฮวาบานแล้ว"
ไม่ใช่เป็นแค่ประโยคที่ใครสักคนคิดขึ้นมาเพื่อเอาไว้เล่นเกมเฉย ๆ
แต่ที่เป็นประโยคนี้ก็เพราะว่า สมัยที่เกาหลีตกอยู่ใต้อำนาจของญี่ปุ่น
บ้านเมืองก็ไม่สงบสุขอย่างที่เคยเป็น
หลังจากพ้นจากการตกอยู่ใต้อำนาจของญี่ปุ่นแล้ว
ดอกมูกุงฮวาที่เปรียบเหมือนความหวังและความอดทนของชาวเกาหลีในสมัยนั้น
ทำให้ประโยค "ดอกมูกุงฮวาบานแล้ว"
เป็นประโยคที่ช่วยสร้างขวัญกำลังใจให้ชาวเกาหลีได้อีกครั้ง
เหมือนกับแสงสว่างที่ปลายอุโมงค์ และทำให้เด็ก ๆ
ในสมัยนั้นได้กลับมาใช้ชีวิตแบบที่ควรจะได้ใช้นั่นเองค่ะ
ลึกซึ้งกว่าที่คิดมาก ๆ เลย

**\>ตักจีชีกี ?**

อีกหนึ่งการละเล่นของเกาหลี
หลายคนอาจจะคุ้นเคยดีกับภาพคนกำลังโยนกระดาษสี่เหลี่ยมจัตุรัสลงไปบนกระดาษลักษณะเดียวกันที่อยู่บนพื้น
การละเล่นนี้เรียกว่า 딱지치기 (**ตัก-จี-ชี-กี**) นั่นเอง
โดยกติกานั้นง่ายมาก ๆ ค่ะ แค่มีคนเล่นอย่างน้อยสองคน
(ส่วนใหญ่มักจะเล่นสองคน) และกระดาษที่พับป็นสี่เหลี่ยมจัตุรัสแบน ๆ
อย่างน้อยคนละสองแผ่น แล้วหาคนเริ่มก่อน อาจจะด้วยการเป่ายิงฉุบ โอน้อยออก
หรืออื่น ๆ
จากนั้นก็เริ่มโยนกระดาษของตัวเองลงไปบนกระดาษของเพื่อนเพื่อให้กระดาษของเพื่อนพลิกไปอีกด้านหนึ่ง
ถ้าพลิกได้จะเป็นผู้ชนะ
แต่ถ้าพลิกไม่ได้คนถัดไปจะมีโอกาสมาพลิกกระดาษของเราแทน ซึ่งตักจีชีกีเนี่ย
มีมาตั้งแต่สมัยโชซ็อนแล้วค่ะ
ถือเป็นการละเล่นเก่าแก่ของเกาหลีอย่างหนี่งเลย

ตั้งแต่ช่วงปีค.ศ. 2000 ที่ผ่านมา ตักจีชีกีแมสมาก ๆ
และเริ่มมีการผลิตตักจีที่ทำจากยาง รวมถึงเริ่มทำเป็นลวดลายต่าง ๆ
ซึ่งส่วนใหญ่จะเป็นตัวละครจากเกมหรือการ์ตูน
แล้วจนถึงปัจจุบันนี้ก็ยังมีการละเล่นนี้อยู่และเล่นกันอย่างแพร่หลายเลย
สังเกตได้จากตามรายการวาไรตี้ต่าง ๆ
ที่ยังคงหยิบการละเล่นเหล่านี้มาเล่นกันอยู่นั่นเองค่ะ

เป็นยังไงกันบ้างคะ เกร็ดความรู้เล็ก ๆ น้อย ๆ
เกี่ยวกับประเทศเกาหลีใต้ที่พวกเรานำมาฝากกัน
หวังว่าทุกคนคงจะได้รับความรู้จากบทความนี้ของพวกเราไปไม่มากก็น้อยนะคะ
อันนย็องฮีคเยเซโย บ้ายบาย \~

Reference : https://th.wikipedia.org/wiki/อักษรฮันจา

https://www.wonderfulpackage.com/article/v/109/

https://www.creatrip.com/th/blog/11134

<https://www.blockdit.com/posts/616313eca270630ca8db11f3>

https://www.dek-d.com

https://chomponooch273.blogspot.com

<https://www.bareo-isyss.com>

https://www.creatrip.com

https://www.happytokorea.com
