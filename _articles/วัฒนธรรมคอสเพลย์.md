---
title: วัฒนธรรมคอสเพลย์
author: นางสาวณิชาภา ป้องโสม
thumbnail: /assets/articles/_thumbnails/cosplay.png
---

จะเป็นอย่างไรถ้าตัวละครที่คุ้นเคยมาปรากฏอยู่ตรงหน้า
พร้อมการสวมบทบาทที่เต็มไปด้วยสีสัน และเครื่องแต่งกายอันน่าหลงใหล
พวกเขามาจากเรื่องราวน่าประทับใจของใครหลาย ๆ คน ผ่านการชื่นชม
และถูกจดจำนับไม่ถ้วน
จนแนวคิดสุดบรรเจิดนี้ได้กลายเป็นวัฒนธรรมย่อยที่มีชื่อว่า "การคอสเพลย์
(cosplay)"

ปัจจุบันการหลั่งไหลเข้ามาของความเป็น "ญี่ปุ่น"
เป็นไปอย่างงดงามและต่อเนื่อง แม้จะไม่รวดเร็ว ฉับพลัน
เปรียบได้กับกระแสน้ำที่ไหลรวมกันเรื่อย ๆ ทีละน้อยจนอุดมสมบูรณ์
แต่ลำน้ำวัฒนธรรมสายนี้
ยังคงความตื่นตาไว้ใต้ความเรียบง่ายชวนค้นหาอยู่เสมอ
ไม่ว่าจะเป็นวัฒนธรรมด้านอาหารการกิน เสื้อผ้าแฟชั่น สื่อบันเทิง ภาษา
แนวคิดปรัชญา ศิลปะ เข้ามาหลอมรวมกับการดำเนินชีวิตของคนใน สังคมไทย
ซึ่งการคอสเพลย์นี้ก็เป็นหนึ่งในศิลปะที่มีต้นกำเนิดจากแดนอาทิตย์อุทัย
และปฏิเสธไม่ได้ว่า เป็นสื่อที่มีอิทธิพลต่อพวกเราอย่างหนึ่งเช่นกัน

คำว่า cosplay ปรากฏครั้งแรกในนิตยสาร My Anime
(หนึ่งในนิตยสารที่มีเนื้อหาเกี่ยวกับอนิเมะ และมังงะจากประเทศญี่ปุ่น
ผู้ให้บริการจากสำนักพิมพ์อื่น ๆ เช่น นิตยสาร Newtype และนิตยสาร
Animedia) ฉบับปี ค.ศ.1982

นิยามของคำว่า cosplay หมายถึง การแต่งกายสวมบทบาทตัวละครต่าง ๆ
โดยมาจากการผสมคำ ภาษาอังกฤษระหว่างรากศัพท์ costume (เครื่องแต่งกาย) กับ
roleplay (การแสดงบทบาท)

ในช่วงแรกการคอสเพลย์เริ่มแพร่หลายเป็นงานอดิเรกของวัยรุ่นยุค 90 หรือเหล่า
ผู้ชื่นชอบอนิเมะ/ มังงะในประเทศญี่ปุ่น
เริ่มต้นจากการแต่งตัวสวมบทบาทในงานการ์ตูน จนเกิดกระแสการรวมตัวของเหล่า
นักคอสเพลย์อย่างจริงจัง เริ่มมีการจัดนิทรรศการนัดพบเหล่านักคอสเพลย์
การแต่งคอสเพลย์พบเห็นได้ ตามย่านต่าง ๆ อาทิ ร้านคอสเพลย์ย่านฮาราจุกุ
ตามถนนย่านอากิฮาบาระที่ผู้คนแต่งคอสเพลย์เดินไปมา
เรียกได้ว่าเหล่าคอสเพลเยอร์ได้สร้างหนึ่งในวัฒนธรรมย่อยซึ่งพาโลกเข้าสู่สมัยใหม่
ตั้งแต่ภายใน ประเทศญี่ปุ่นถึงโซนเอเชียตะวันออกเฉียงใต้
และเดินทางสู่ซีกโลกตะวันตกจนเกิดเป็นเครือข่ายนานาชาติ
การคอสเพลย์เดินทางผ่านเวลาราวสี่สิบปีในฐานะสายใยที่เชื่อมแฟนคลับการ์ตูนจากหลากหลายพื้นที่
มาแบ่งปันความชอบ ความสุขเล็ก ๆ ด้วยกัน
จนเกิดการยอมรับเป็นส่วนหนึ่งในสังคมที่สร้าง
ความผ่อนคลายแก่ผู้คนที่พบเจอความเหนื่อยล้าในชีวิตประจำวัน

ถึงแม้คำว่าคอสเพลย์จะถูกใช้เป็นครั้งแรกในประเทศญี่ปุ่น แต่ในปัจจุบัน
กิจกรรมนี้ ไม่ได้จำกัดแต่เพียงแวดวงของการ์ตูนญี่ปุ่นเท่านั้น
การคอสเพลย์ยังสามารถใช้กับการแต่งตัว แสดงบทบาทตัวละครในที่มาอื่น ๆ เช่น
ภาพยนตร์ เกม อนิเมชั่น หรือสื่อต่างๆ จากทั่วโลก
นักคอสเพลย์ยังสามารถแต่งกายด้วยเครื่องแบบตัวละครซึ่งต่างจากเพศของตน
(cross-dressing : แต่งกายสลับเพศ)
ซึ่งช่วยผลักดันให้แฟชั่นไร้เพศเป็นเรื่องปกติอย่างที่สังคมปัจจุบันควรจะเป็น
เพราะไม่ว่าคุณจะเป็นใคร
มองตนเองด้วยอัตลักษณ์ทางเพศแบบไหนก็สามารถสนุกไปกับ การคอสเพลย์ได้เช่นกัน

![](/assets/articles/วัฒนธรรมคอสเพลย์/media/image1.png)


การแต่งตัวคอสเพลย์จึงเป็นกิจกรรมที่น่าสนใจอย่างยิ่ง
เพราะทั้งได้ฝึกทักษะการแต่งตัว จัดทำอุปกรณ์ แต่งหน้า
จนกระทั่งมีความรู้สึกนึกคิดละเอียดอ่อนในการเข้าใจบทบาทของตัวละคร
ที่สวมบทบาท อีกทั้งยังให้ความบันเทิงและความสนุกด้วยเช่นกัน

ซึ่งโรงเรียนเตรียมอุดมศึกษาก็ได้เปิดโอกาส
และเตรียมความพร้อมเป็นหนึ่งในตัวเลือกของน้อง ๆ
ที่มีความสนใจในการคอสเพลย์ และหากได้เข้ามาเรียนในสายศิลป์ญี่ปุ่นแล้ว
เรื่องราวการคอสเพลย์ คงจะถูกยกขึ้นมาเป็นหัวข้อการสนทนา
หรือถูกพูดถึงอยู่บ่อย ๆ เพราะนอกจากการคอสเพลย์
จะเป็นกิจกรรมที่สร้างความสนุกเพลิดเพลินแล้ว
ก็ยังสามารถทำเป็นอาชีพได้ด้วยเช่นกัน
ซึ่งต้องอาศัยทักษะขั้นสูงและยังสร้างรายได้ดี
ผู้ที่ฝึกการคอสเพลย์จะช่วยเสริมสร้างทักษะการทำอุปกรณ์ ประกอบฉาก
การแต่งหน้า การศึกษาคาแรกเตอร์ของตัวละคร
กลิ่นอายของการแสดงบทบาทกึ่งสมจริง
อันมีเอกลักษณ์เฉพาะตัวนี้ทำให้ผู้พบเห็นต่างคิดเป็นเสียงเดียวกันว่า
"งดงามราวกับออกมาจากการ์ตูน"

ดังนั้นถ้าอยากจะคอสตัวละครใด ขอให้มีความมั่นใจ จงอย่าลังเลและรอช้า
มาสร้างงานอดิเรกอันประณีตจากความชอบและความตั้งใจจนสำเร็จกันเถอะ

แหล่งอ้างอิง

1.  [[https://www.playinone.com/mcsanji/คอสเพลย์คืออะไร/]{.ul}](https://www.playinone.com/mcsanji/%E0%B8%84%E0%B8%AD%E0%B8%AA%E0%B9%80%E0%B8%9E%E0%B8%A5%E0%B8%A2%E0%B9%8C%E0%B8%84%E0%B8%B7%E0%B8%AD%E0%B8%AD%E0%B8%B0%E0%B9%84%E0%B8%A3/)

สืบค้นวันที่ 20 พฤศจิกายน พ.ศ. 2564

2.  [[https://th.m.wikipedia.org/wiki/คอสเพลย์]{.ul}](https://th.m.wikipedia.org/wiki/%E0%B8%84%E0%B8%AD%E0%B8%AA%E0%B9%80%E0%B8%9E%E0%B8%A5%E0%B8%A2%E0%B9%8C)

สืบค้นวันที่ 20 พฤศจิกายน พ.ศ. 2564

3.  [[https://en.m.wikipedia.org/wiki/Cosplay]{.ul}](https://en.m.wikipedia.org/wiki/Cosplay)

สืบค้นวันที่ 20 พฤศจิกายน พ.ศ. 2564
