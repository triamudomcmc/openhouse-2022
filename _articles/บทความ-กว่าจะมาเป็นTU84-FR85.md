---
title: กว่าจะมาเป็น TU84 FR85
author: แผนการเรียนภาษา-ภาษาฝรั่งเศส รุ่น 85
thumbnail: /assets/articles/_thumbnails/tofr85.jpg
---

"เตรียมอุดมฯ" โรงเรียนในฝันของเด็กหลาย ๆ คน
ซึ่งเราก็เป็นหนึ่งในนั้นเช่นกัน :) ในแต่ละปีจะมีนักเรียนมาสอบนับหมื่นคน
ซึ่งเตรียมอุดมฯ รับนักเรียนใหม่ได้ปีละพันกว่าคนเท่านั้น
หรือนับได้ว่าเป็นร้อยละ10 จากนักเรียนทั้งหมด
จึงนับได้ว่าเป็นโรงเรียนที่มีอัตราการสอบแข่งขันมากที่สุดเป็นอันดับต้น ๆ
ของประเทศ
ดังนั้นเด็กนักเรียนที่จะสามารถสอบเข้าโรงเรียนนี้ได้ต้องมีการเตรียมตัวมาอย่างดี

"เตรียมอุดมฯ" เราได้ยินชื่อโรงเรียนนี้ครั้งแรกในช่วงที่เราอยู่ ป.6
แต่ก็ไม่ได้สนใจอะไรมาก รู้แค่ว่าเป็นโรงเรียนชั้นนำของประเทศและมีเด็กเก่ง
ๆ มากมายรวมกันอยู่ในโรงเรียนนี้ จนเวลาล่วงมาถึงช่วงที่เราอยู่ ม.3 เพื่อน
ๆ หลายคนในห้องเริ่มเตรียมตัวสอบเข้า ม.4 กันแล้ว
ซึ่งตอนนั้นเราเริ่มมีความรู้สึกที่อยากจะเข้ามาเรียนที่เตรียมฯ
เพราะเห็นว่าเป็นโรงเรียนที่ดีโรงเรียนหนึ่งของประเทศอีกทั้งยังมีกิจกรรมที่น่าสนุกมากมายอีกด้วย
แต่ด้วยความที่ราคาคอร์สเตรียมสอบเข้าค่อนข้างสูง
เราเลยซื้อหนังสือมาเตรียมสอบเอง
แต่ก็ไม่ได้รู้สึกว่าด้อยคนอื่นเลยเพราะว่ามีความมั่นใจอยู่พอตัว 55
พอถึงช่วงสัปดาห์สุดท้ายก่อนสอบ อยู่ดี ๆ ความมั่นใจเราเริ่มน้อยลง
เพราะเห็นเพื่อน ๆ ต่างก็ตั้งใจกันมาก ๆ เราเลยตัดสินใจซื้อคอร์สไทยมาเรียน
ด้วยความที่เวลาเหลือน้อยมาก เราเลยต้องเรียนแบบ speed คูณ 2
(ไฟลนมากค่ะตอนนั้น) แต่ในที่สุดเราก็เรียนทัน น้ำหูน้ำตาแทบกระเด็น
กระทั่งเหลือเวลาอีก 1 วันสุดท้าย ! เราก็นั่งชิวเลย
แต่ในใจนี่ลุกลี้ลุกลนมาก จนถึงวันสอบ (เราเลือกสอบสายศิลป์ฝรั่งเศสนะคะ)
เราก็เดินเข้าห้องสอบไปอย่างสวย ๆ ก็นั่งทำข้อสอบไป
ไม่ได้รู้สึกตื่นเต้นอะไรเลย พอสอบเสร็จก็ออกมาจากห้องสอบแบบมั่นใจ ๆ
อีกแล้ว หาอะไรทำรอวันประกาศผลวนไป ผลประกาศออกมาสรุปว่าไม่ติด !
นี่ก็ฟูมฟายไปเลย 2 วัน เลยต้องจำใจเรียนโรงเรียนเก่า
ด้วยความที่เรายังไม่รู้ว่าตัวเองถนัดสายไหนกันแน่
เราเลยเลือกสอบที่เตรียมฯ สายศิลป์-ภาษา แต่ที่โรงเรียนนี้
เราเลือกที่จะเรียนสายวิทย์-คณิต เรียนมาเรื่อย ๆ รู้สึกว่าไม่ใช่ตัวเองเลย
มีสอบวิทย์กับคณิตทีไรคะแนนก็ออกมาแย่ตลอด
เราเลยมีความคิดอยากจะไปสอบสายศิลป์-ภาษาที่เตรียมฯ อีกสักครั้ง
พอหมดเทอมหนึ่ง
เราตัดสินใจลาออกเลยเพราะจะได้เอาเวลาไปเตรียมตัวกับสิ่งที่เราอยากจะทำได้อย่างเต็มที่
(เหลือเวลาอีก 4 เดือนก่อนสอบ) ตอนนั้นบอกเลยว่าเคว้งมาก ๆ
แต่ก็พยายามไม่กดดันตัวเองมากเกินไป
คิดว่าถ้าสอบไม่ติดก็คงจะสอบเทียบเข้ามหาลัยเลย
เตรียมตัวสอบครั้งนี้เราก็ตั้งใจมาก ๆ อ่านเท่าที่ไหว (3-4 ชม. ต่อวัน)
แล้วก็ซื้อคอร์สมาเรียนด้วยนิดหน่อย (จะไม่เป็นนางมั่นใจแล้ว 55)
อ่านหนังสือวนไปจนถึง 2 วันสุดท้ายก่อนสอบ เราก็หยุดทุกอย่างเลย ทำใจให้สงบ
จนวันสอบมาถึง บรรยากาศเดิม ๆ เริ่มกลับมา
หันไปทางไหนก็แต่เด็กนักเรียนนั่งเรียงกันสุดลูกหูลูกตา
เราพยายามรวบรวมสติให้ได้มากที่สุด เปิดข้อสอบมาก็นั่งทำแบบใจร่ม ๆ
ชุดแรกไม่เป็นไรชุดต่อไปน้ำตาไหลเลย สังคมคือไม่ตรงกับที่เก็งมาเลย
หน้าพ่อหน้าแม่ลอยมาแต่ไกล ทำข้อสอบไปปาดน้ำตาไป 555
พอสอบเสร็จออกมาปล่อยโฮกลางอิมแพคต่ออีก แต่ก็ฮึบ ๆ ไว้ จนคุณแม่เดินมารับ
"ทำได้มั้ยลูก" เท่านั้นแหละ เหมือนเขื่อนแตก 55 รุ่นพี่ปีก่อน ๆ
ก็บอกว่าอย่าเปิดทวิตเตอร์จนกว่าจะประกาศผล แต่ใครจะอดใจได้
เราก็เลยแอบเปิดดู ลองเช็คคำตอบกับเพื่อน ๆ ปรากฎว่ามีตรงน้อยมาก
ตอนนั้นปลงแล้ว รอสอบเทียบเลย 55 ถึงวันประกาศผล สรุปว่าครั้งนี้ติดแล้ว
แต่ลำดับเฉียดฉิวมาก 555 แต่ไม่เป็นไร แค่ติดก็ดีใจแล้ว

สายการเรียนของเรารับนักเรียนทั้งหมด 80 คน แบ่งเป็น 2 ห้อง ห้องละ 40
คนค่ะ ซึ่งเราจะได้เรียนวิชาภาษาฝรั่งเศสถึง 8 คาบต่อสัปดาห์
เรียกได้ว่าเรียนกันแบบจุก ๆ ไปเลย !! บรรยากาศภายในห้องเรียนก็โอเคมาก ๆ
คุณครูแต่ละท่านเข้าใจและใส่ใจนักเรียนทุกคนเลย เพื่อน ๆ น่ารักกันสุด ๆ
ช่วยกันเรียน เวลามีสอบก็จะช่วยกันติว เป็นบรรยากาศที่อบอุ่นมาก
ส่วนเวลาเล่นก็เล่นกันจริง ๆ 555 สายเราเป็นสายที่เฮฮากันมาก ๆ
ถ้าได้มาลองเรียนสายนี้รับรองเลยว่าไม่มีเครียด !

และนี่ก็คือสิ่งที่เราได้เจอ กว่าจะมาเป็น TU84 ได้ในทุกวันนี้ค่ะ
พี่เชื่อว่าน้อง ๆ
แต่ละคนก็ต้องประสบพบเจอกับอุปสรรคมากมายระหว่างทางในการเป็น TU85+
ยังไงก็ขอให้น้อง ๆ ทุกคนสู้ ๆ นะคะ ท้อได้แต่อย่าถอยน้า แล้วมาเจอกันนะคะ
:)
