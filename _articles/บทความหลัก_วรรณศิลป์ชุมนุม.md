---
title: วรรณศิลป์ชุมนุม
author: ชมรมวรรณศิลป์ ต.อ.
thumbnail: /assets/articles/_thumbnails/wanasilp2.png
---

**วรรณศิลป์สร้างคุณค่า**

วรรณศิลป์ หมายถึง ศิลปะในการแต่งหนังสือหรืองานเขียน
คือหัวใจของการแต่งบทประพันธ์ เน้นสุนทรียภาพทางภาษาที่มีความประณีตงดงาม
ได้แก่ ความงามของสำนวนภาษาที่ใช้แต่ง
ความงามในเนื้อเรื่องที่กลมกลืนกับรูปแบบการแต่งและความงามในเนื้อหาสาระของข้อคิดเห็นหรือแนวคิดที่แฝงอยู่ในเรื่อง
ส่วนความงามที่สำคัญที่สุดในการสร้างสรรค์งานเขียน คือ วิธีการแต่ง
ซึ่งเป็นผลให้งานเขียนนั้นมีความน่าสนใจ น่าติดตาม
และมีคุณค่าควรแก่การอ่าน ลักษณะทางวรรณศิลป์ประกอบด้วย

1\. อารมณ์สะเทือนใจ (Emotion) เป็นเสมือนหัวใจของเรื่อง คือ
การถ่ายทอดอารมณ์ความรู้สึกให้ประทับอยู่ในจิตใจของผู้อ่านที่แม้จะจดจำเรื่องราวทั้งหมดไม่ได้
แต่ก็ยังรับรู้และจดจำ "mood" ของเรื่องได้ว่ามีความรัก ความโกรธ
ความสุขสนุกขำขัน หรือความทุกข์โศกเศร้าหมอง

2\. ความคิดและจินตนาการ (Thought and Imagination)
เป็นเสมือนสมองของเรื่อง
คือการถ่ายทอดทั้งความคิดหรือความรู้ในสิ่งที่เป็นจริงที่เกิดจากการเรียนรู้และประสบการณ์กับจินตนาการที่เกิดจากความรู้สึก
ความใฝ่ฝัน และภาพในมโนสำนึกได้อย่างสมดุล

3\. การสื่อสารกับผู้อ่าน (Communication) เป็นเสมือนปากของเรื่อง คือ
การถ่ายทอดเนื้อหา แก่นหรือสาระสำคัญไปสู่ผู้อ่าน
ทำให้เกิดความเข้าใจที่ตรงกันและคล้อยตาม เห็นตามและติดตามสารนั้น
สำคัญคือต้องเป็นเนื้อเดียวกัน
ไม่เกิดช่องว่างหรือเกิดการตีความที่ผิดแผกหรือขัดแย้งกันเอง

4\. อัตลักษณ์ของผู้เขียน (Identity) เป็นเสมือนลายนิ้วมือของผู้เขียน
คือลักษณะเฉพาะตัวของผู้แต่งที่ทำให้งานเขียนมีเอกลักษณ์
โดดเด่นและแตกต่างจากคนอื่น ตั้งแต่ตัวตน ทัศนคติ ลีลาการประพันธ์ โวหาร
และทักษะในการเขียน

5\. กลวิธีการเขียน (Technique) เป็นเสมือนแขนขาของผู้เขียน
คือกลไกขับเคลื่อนเนื้อความและเนื้อหามาสู่ผู้อ่าน
โดยนำรูปแบบและเครื่องมือทางวรรณศิลป์ต่าง ๆ ไปใช้ได้อย่างเหมาะสม
เพื่อให้น่าสนใจและชวนติดตาม

6\. การจัดวางองค์ประกอบ ทิศทางของเรื่องและสำนวนภาษาที่ใช้ (Composition,
Direction and Wording) เป็นเสมือนรูปร่างหน้าตาของเรื่อง คือ
มีองค์ประกอบไม่มากหรือน้อยจนเกินไป ทั้งเค้าโครงเรื่อง ตัวละคร สถานที่
บทสนทนา มุมมอง และแก่นของเรื่องต้องมีความกลมกลืนลงตัวกัน
ดำเนินเรื่องได้อย่างถูกทิศทาง ไม่หลงประเด็น มีความกระชับ
รวมทั้งมีสำนวนภาษาที่เหมาะสมกับเหตุการณ์หรือสถานการณ์ต่าง ๆ ภายในเรื่อง

**วรรณกรรมพาสรรค์ศิลป์**

วรรณกรรม มีความหมายอย่างกว้าง คือ
สิ่งที่มนุษย์สื่อสารผ่านภาษาอย่างมีคุณค่า ไม่ว่าจะเป็นตำรา เรื่องแต่ง
บทความ ข่าวหนังสือพิมพ์ หรือแม้แต่คำพูด สุนทรพจน์
นิทานเรื่องเล่ามุขปาฐะต่าง ๆ ที่ไม่ได้เป็นลายลักษณ์อักษร
หากความหมายโดยแคบ คือ
เรื่องแต่งหรืองานประพันธ์หนังสือที่มีศิลปะการประพันธ์หรือ "วรรณศิลป์"
และที่สำคัญคือเป็น "Fiction" หรืออยู่ในรูปแบบบันเทิงคดี เช่น นวนิยาย
เรื่องสั้น บทกวี บทละคร เป็นต้น มีคุณค่าทางวรรณศิลป์ คือ
มีกลวิธีการนำเสนอที่มีชั้นเชิง ภาษาสละสลวย มีคุณค่าต่อผู้อ่านและสังคม
วรรณกรรมที่มีคุณค่าทางวรรณศิลป์อย่างมากจนได้รับการยกย่องจะถูกเรียกว่า
"วรรณคดี" สำหรับวรรณกรรมไทยแบ่งออกเป็น 2 ชนิดตามลักษณะการประพันธ์ ได้แก่

1\. วรรณกรรมร้อยกรอง คือ วรรณกรรมที่มีลักษณะการใช้ภาษาเขียนอย่างสละสลวย
คล้องจอง มีแบบแผนกำหนดไว้ ด้วยฉันทลักษณ์ประเภทต่าง ๆ เช่น

กาพย์ เป็นรูปแบบคำประพันธ์ที่บังคับเพียงจำนวนคำและสัมผัส เช่น กาพย์ยานี
11 กาพย์ฉบัง 16 กาพย์สุรางคนางค์ 28 เป็นต้น

กลอน เป็นรูปแบบคำประพันธ์ที่บังคับคณะ จำนวนคำและสัมผัส
รวมถึงเสียงวรรณยุกต์ท้ายวรรค เช่น กลอนสี่ กลอนหก กลอนแปดหรือกลอนสุภาพ
กลอนสักวา กลอนดอกสร้อย เป็นต้น

โคลง เป็นรูปแบบคำประพันธ์ที่บังคับตำแหน่งวรรณยุกต์เอก โท และสัมผัส เช่น
โคลงสี่สุภาพ โคลงสามสุภาพ โคลงสองสุภาพ โคลงดั้น เป็นต้น

ฉันท์ เป็นรูปแบบคำประพันธ์ที่บังคับเสียงหนัก-เบาของพยางค์ (ครุ-ลหุ) เช่น
อินทรวิเชียรฉันท์ วสันตดิลกฉันท์ อีทิสังฉันท์ วิชชุมมาลาฉันท์ เป็นต้น

ร่าย เป็นรูปแบบคำประพันธ์ที่ใกล้เคียงกับร้อยแก้วมาก
เพียงแต่กำหนดตำแหน่งคล้องจองและบังคับวรรณยุกต์ในบางแห่ง เช่น ร่ายยาว
ร่ายสุภาพ ร่ายดั้น เป็นต้น

2\. วรรณกรรมร้อยแก้ว คือ วรรณกรรมแบบความเรียงหรือเรียงความ
ที่ไม่ใช้ภาษาคล้องจองเป็นแบบแผน เช่น นวนิยาย เรื่องสั้น เป็นต้น

นอกจากนี้ยังมีรูปแบบวรรณกรรมอื่น ๆ อีกมากมาย
ซึ่งผู้แต่งสามารถเลือกประพันธ์ได้ให้เหมาะสมกับเนื้อหาและอารมณ์ของเรื่อง
ซึ่งไม่ว่าอย่างไรก็ต้องคำนึงถึงความไพเราะงดงามของภาษาและการสื่อความที่ตรงจุดมุ่งหมายตามแก่นหรือ
"theme" จึงจะนับว่างานเขียนนั้นมีความสมบูรณ์

**หลากกวีหลายดวงจินต์**

กวี คือ ผู้รู้ ผู้เชี่ยวชาญในศิลปะการประพันธ์บทร้อยกรองในรูปฉันทลักษณ์
แต่ในปัจจุบันอาจจะรวมถึงงานเขียนทุกประเภท จึงกล่าวได้ว่า
กวีเป็นนักเขียนที่มีความช่ำชองในการแต่งวรรณกรรม
สามารถใช้กลวิธีเชิงวรรณศิลป์เรียงร้อยถ้อยคำออกมาสื่ออารมณ์และเนื้อหาของเรื่องราวได้ดี

กวีแต่ละคนก็มีแนวการเขียนของตัวเองตามความสนใจและความถนัด
บ้างก็เป็นสายร้อยแก้ว บ้างก็เป็นสายร้อยกรอง
ซึ่งก็อาจจะมีสายย่อยลงไปอีกตามลักษณะการแต่ง เช่น
สายนิยายหรือเรื่องสั้นอาจจะเป็นคนที่ชอบใช้จินตนาการสร้างสรรค์เรื่องราว
ส่วนสายบทความก็อาจจะเป็นคนที่ชอบหาความรู้และอยากให้ความรู้หรืออยากแสดงความคิดเห็นต่อเรื่องใดเรื่องหนึ่ง
สายบทกวีก็มีทั้งโคลง ฉันท์ กาพย์ กลอน ร่าย หรือแม้แต่กลบทที่ซับซ้อน
บางคนสายเดียวกันแต่มีแนวเนื้อหาต่างกัน บ้างชอบแนวความรัก
บ้างชอบแนวตื่นเต้นสยองขวัญ บ้างชอบแนวขบขัน
ซึ่งต่างก็จะมีลีลาและลักษณะการเขียนตามความคิดของตัวเอง
ดังตัวอย่างทัศนะของนักเขียนเหล่านี้

"ผมเป็นสายร้อยกรอง
เพราะโดยพื้นฐานเป็นคนชอบอะไรที่มีระบบแบบแผนและชอบอ่านคำประพันธ์มาตั้งแต่เด็ก
พอโตขึ้นก็เลยลองแต่งดู ตั้งแต่กาพย์ กลอน โคลง ร่าย จนถึงฉันท์
ซึ่งแต่ละอย่างต่างก็มีเสน่ห์และอัตลักษณ์ในตัวเอง
ส่วนตัวไม่ได้ชอบหรือถนัดแนวไหนเป็นพิเศษ แล้วแต่อารมณ์ว่าอยากจะแต่งอะไร
ตอนนี้ก็รู้สึกสนใจอย่างลองชิมลางร้อยแก้วบ้าง แนวนิยายหรือเรื่องสั้น
เวลาผมเขียนงานแต่ละชิ้นเสร็จก็มักจะตรวจทานด้วยความพิถีพิถันเพื่อให้ได้ผลงานที่ดีที่สุด
มีช่วงหนึ่งผมเกิดฮิตแต่งกลอนขึ้นมา
ก็นั่งคิดนั่งแต่งมันได้ทั้งวันเลยทีเดียว"

"ร้อยแก้วคือความเรียงที่ไม่มีฉันทลักษณ์บังคับอย่างร้อยกรอง
แม้จะดูเหมือนมีอิสระ เพราะไร้รูปแบบที่ชัดเจนในการแต่ง
แต่ก็มีปัจจัยหลายประการที่ทำให้การเขียนร้อยแก้วมีความยากในตัวเอง
ตัวอย่างเช่น การเลือกใช้ภาษาหรือรูปแบบการใช้ภาษา
ที่ทำให้การเขียนในลักษณะนี้เต็มไปด้วยลักษณะและกลิ่นอายที่เป็น 'ลายเซ็น'
เฉพาะของนักเขียนแต่ละคน ดังนั้นแม้ไม่มีฉันทลักษณ์บังคับ
แต่งานเขียนประเภทร้อยแก้วก็มีความยากอยู่ที่ความเป็นไปได้ในการแตกตัวออกไปอย่างหลากหลายไร้ที่สิ้นสุด
ดังที่กล่าวไปข้างต้นว่าร้อยแก้วมีหลายประเภท มากวิธีการนำเสนอ
ตั้งแต่นวนิยายและงานเขียนบันเทิงคดี สารคดีต่าง ๆ
จนถึงนิยายแชทที่เป็นที่นิยมในปัจจุบัน
ร้อยแก้วจึงเป็นหมวดหมู่ของงานเขียนที่เต็มไปด้วยการทดลอง ค้นหา
สร้างสรรค์สิ่งใหม่ ๆ ไม่รู้จบ"

**ร่วมหลั่งรินอักษรธาร**

นักเขียนแต่ละคนต่างก็มีความสนใจ ความชอบ
ความถนัดของตัวเองและสร้างสรรค์ผลงานอย่างตั้งใจด้วยความรู้
ความสามารถจนได้งานเขียนที่สมบูรณ์และมีคุณค่า
แต่คุณค่าของงานเขียนเหล่านั้นจะยิ่งทวีขึ้นหากผู้แต่งแบ่งปันหรือเผยแพร่ผลงานให้ผู้อื่นได้ชม
เพราะเมื่อเราเขียนงานของตัวเอง ก็มีเพียงเราเท่านั้นที่ได้อ่าน
ซึ่งงานของเราก็อาจจะมีจุดบกพร่องที่เราไม่รู้หรือไม่เห็น
แต่ถ้าคนอื่นได้อ่านงานของเราแล้ว เราก็จะได้รับความคิดเห็นที่หลากหลาย
สิ่งที่ยังขาดอยู่ก็จะได้ปรับปรุงเพิ่มเติมให้ดีขึ้น
ส่วนสิ่งที่เป็นข้อดีอยู่แล้วก็จะได้พัฒนาต่อยอดให้ยิ่งดีต่อไป นอกจากนี้
งานเขียนของเราก็อาจจะสร้างแรงบันดาลใจให้แก่ใครหลาย ๆ
คนที่ชื่นชอบในทางเดียวกันนี้
ทั้งแง่ของแนวความคิดและการสร้างสรรค์วรรณกรรมด้วย

ชมรมวรรณศิลป์ ต.อ.
จึงถือกำเนิดขึ้นเพื่อเป็นพื้นที่สำหรับการแลกเปลี่ยนประสบการณ์ด้านการเขียนระหว่างผู้ที่ชื่นชอบแต่งหนังสือ
ทุกคนจะได้สร้างสรรค์ผลงานวรรณกรรมของตนเองและฝึกวิเคราะห์วิพากษ์วรรณกรรมของผู้อื่นอย่างมีวรรณศิลป์
ร่วมพัฒนาฝีมือและทักษะในศิลปะแห่งการเรียงร้อยถ้อยคำไปด้วยกันอย่างมีความสุข
สนุกสนานเพลิดเพลินใจไปกับความงามของภาษา
