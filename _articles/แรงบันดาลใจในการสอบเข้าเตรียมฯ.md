---
title: แรงบันดาลใจในการสอบเข้าเตรียมฯ
author: dadooboo
thumbnail: /assets/articles/_thumbnails/inspiration.png
---

ในตอนแรก การสอบเข้าเตรียมฯ ไม่เคยอยู่ในแผนชีวิตของเราเลย
เพราะเรายังอยากเรียนที่ โรงเรียนเก่าอยู่ เราใช้ชีวิตแบบสบายมาก
ไม่อยากเรียนพิเศษ แล้วคิดว่าถ้าตัวเองเรียนพิเศษในวันหยุด
จะต้องโดนพรากความอิสระออกไปเป็นแน่ แต่วันหนึ่งเราได้มีโอกาสไปงาน Open
House ของเตรียมอุดมฯ เป็นประสบการณ์เปิดสังคมใหม่ให้เรามาก
เราได้รู้ว่าเราสามารถมีสังคมที่กว้างขึ้นได้อีก หรือมีโอกาส
ได้ลองทำอะไรก็ได้ที่เราชอบ และสุดท้ายเราก็ตัดสินใจลองทำมันจริง ๆ
ได้พบเจอประสบการณ์ใหม่
พร้อมเปิดโลกการเดินทางครั้งใหม่ไปกับสมุดเล่มเดิมที่พร้อมจะจดบันทึกการเดินทาง
เราจึงตั้งใจ เตรียมตัวสอบเข้าเตรียมฯ
และได้เข้ามาเป็นนักเรียนเตรียมอุดมศึกษา รุ่น 84

![](/assets/articles/แรงบันดาลใจในการสอบเข้าเตรียมฯ/media/image1.png)


แรงบันดาลใจที่ทำให้น้องๆอยากสอบเข้าเตรียมอุดมฯ คืออะไร

เราได้มีโอกาสไปงาน Open House ครั้งหนึ่ง
และรู้สึกประทับใจรวมถึงได้รับพลังบวกกลับมา
จำภาพของก้าวแรกที่เดินเข้าเตรียมฯ ได้ว่า
รู้สึกดีใจมากที่ได้เห็นโรงเรียนนี้ด้วยตาของตัวเอง เป็นโรงเรียนที่ใหญ่มาก
ถ้าถามว่าใหญ่แค่ไหน คงจะตอบว่าใหญ่เท่าทะเลสาบแคสเปียน
ใกล้ทางเข้ามีตู้ถ่ายรูปจากชมรม Phototriam
ให้เราได้เข้าไปถ่ายรูปกับเพื่อน ๆ โดยคนที่ถ่าย จะเป็นคนในชมรมเอง
แล้วในตอนนั้นเราก็อยากจะเป็นส่วนหนึ่งในสมาชิกชมรม เราอยากจะ
จับกล้องถ่ายรูปเพื่อนด้วยตัวเองเลย พี่ ๆ เป็นกันเองมาก และที่ลืมไม่ได้
คือ เครื่องดื่มสุดประทับใจ ต่อคิวเป็นแรมวัน นั่นก็คือ
"น้ำหวานโซดาใส่ถุงพลาสติกหมีสุดพิเศษสำหรับคุณ" พร้อมกับประโยค ให้กำลังใจ
ไม่ว่าจะเป็น น้องทำได้แน่นอน จงเชื่อมั่นในตัวเองเข้าไว้ และอีกมากมาย
พอเดินเลยไปหน่อย จะมีซุ้มสายการเรียนทั้งหมด แยกเป็นสายวิทย์-คณิต
สายภาษา-ภาษา และสายภาษา-คณิต แต่ละสาย ก็จะแยกย่อยออกไปอีก
บอกได้เลยว่าถ้าเรายังลังเลว่าจะเลือกเรียนสายไหน ก็สามารถเข้ามา
ปรึกษารุ่นพี่เตรียมฯ เพื่อช่วยในการตัดสินใจได้เลย เพราะพี่ ๆ
จะเล่าการใช้ชีวิต การเรียน สังคม การทำกิจกรรมในเตรียมฯ
ส่วนตัวเราประทับใจซุ้มของศิลป์ญี่ปุ่นมาก มีเกมจำคู่ศัพท์คาตาคานะ
เกมนี้สนุกมาก เวลาอ่านคำศัพท์เสียงก็คล้ายกับคำในภาษาอังกฤษ
ทำให้เรารู้สึกชอบตัวอักษรญี่ปุ่น แบบอัศจรรย์ที่สุด
รวมไปถึงรุ่นพี่ใจดีมาก ไม่ดุเลย เล่าการใช้ชีวิตเป็นเด็กศิลป์ญี่ปุ่น
สังคมในสาย ที่มีเพียงแค่ 2 ห้อง
มีกิจกรรมให้รุ่นพี่รุ่นน้องได้ร่วมสนุกและใกล้ชิดกันมากขึ้น พี่ ๆ
ในสายน่ารัก เฟรนด์ลี่ และเอาใจใส่รุ่นน้อง
ได้เรียนรู้เกี่ยวกับวัฒนธรรมการใช้ชีวิตของชาวญี่ปุ่น
ที่สำคัญสามารถฝึกฟังภาษาญี่ปุ่น ได้ง่าย ๆ จากการดูอนิเมะ
แต่ถ้าน้องไม่ได้ชื่นชอบอนิเมะ ก็ไม่ต้องกลัวว่าจะไม่ได้เจอคนที่มีความชอบ
เหมือนกับเราเลย เพราะในศิลป์ญี่ปุ่นของเรา มีคนที่ชอบ
อย่างอื่นหลากหลายมาก ส่วนเรื่องความยาก ของภาษาญี่ปุ่น จริง ๆ แล้ว
มันไม่ยากเกินความสามารถน้อง ๆ เลย และอีกหนึ่งกิจกรรมในสายศิลป์ญี่ปุ่น
ที่สะท้อนให้เห็นถึงวัฒนธรรมการแสดงของคนญี่ปุ่น ก็คือการแสดง "โซรัน"
ซึ่งเป็นการแสดงที่ท่วงท่า ดูแข็งแรงให้ความรู้สึกฮึกเหิม
และดนตรีมีเอกลักษณ์ ความเป็นญี่ปุ่น เห็นแล้วอยากลองเต้นตาม
รู้สึกเหมือนได้ออกกำลังกาย ซึ่งไม่ว่าใครในสายศิลป์ญี่ปุ่น
ก็สามารถร่วมมาเป็นตัวแทนแสดงได้
และยังทำให้รู้จักกับเพื่อนและรุ่นพี่มากขึ้น ทั้งนี้กิจกรรมในเตรียมอุดม
ก็ไม่ได้มีแค่นี้ เรายังมีโอกาส ได้ชมการแสดงจากชมรม English Drama และชมรม
EP Chorus ด้วย มีซุ้มทำอาหาร จากชมรมสีสรรพ์ภาษาต่างประเทศที่ 2 พี่ ๆ
ในซุ้มก็สนิทกันมาก จำได้ว่าพวกเราเปิดเพลงภาษาสเปนเต้น และร้องเพลงด้วยกัน
เรารู้สึกว่าโรงเรียนนี้มีกิจกรรมให้ทำเยอะจริง ๆ
และมีอีกหลายอย่างที่น่าลองทำ
ซึ่งเราอาจจะเจอคนที่มีความชอบเหมือนเราในโรงเรียนนี้ก็ได้
และเราก็อาจจะได้ลองทำสิ่งใหม่ ๆ ที่สำคัญเราได้รู้จักเพื่อน ๆ พี่ ๆ
จากกิจกรรมที่ทำร่วมกัน ทำให้ตอนนี้ เรามีสังคมเพิ่มขึ้นมาก
สุดท้ายนี้เราอยากให้กำลังใจน้อง ๆ ทุกคน ทำให้เต็มที่ที่สุด
แต่อย่าหักโหมเกินไปนะ ถ้าเหนื่อย ก็อย่าลืมพักผ่อนด้วย
แล้วมาเจอกันในรั้วเตรียมอุดมศึกษานะคะ
