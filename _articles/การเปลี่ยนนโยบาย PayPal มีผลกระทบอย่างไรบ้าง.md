---
title: การเปลี่ยนนโยบาย PayPal มีผลกระทบอย่างไรบ้าง ?
author: พิชชาภา วรรณวีระ
thumbnail: /assets/articles/_thumbnails/eco1.jpg
---

เมื่อต้นเดือน พ.ย. ที่ผ่านมาได้เกิดกระแสในแวดวงผู้ที่ทำฟรีแลนซ์
พ่อค้าแม่ค้าออนไลน์เป็นอย่างมากเมื่อ PayPal
ประเทศไทยได้แจ้งการเปลี่ยนแปลงนโยบายใหม่ซึ่งทำให้เกิดผลกระทบต่อผู้ใช้จำนวนมาก
ในบทความนี้จะมาอธิบายถึงนโยบายใหม่ที่เปลี่ยนแปลงและผลกระทบที่จะตามมาหลังเปลี่ยนนโยบาย

**PayPal คืออะไร**

PayPal คือผู้ให้บริการรับ - ชำระเงินจากผู้ใช้ทั่วโลก
นั่นหมายความว่าสามารถชำระเงินข้ามประเทศกันได้สะดวกและรวดเร็วโดยที่ไม่จำเป็นต้องมีรหัสธนาคารต่างประเทศ
และยังสามารถรับเงินจากผู้ใช้บัตรเครดิตหรือเดบิตที่ไม่ได้ใช้ PayPal
ได้อีกด้วย ดังนั้น PayPal จึงเป็นที่นิยมของทั้งคนที่ทำงานฟรีแลนซ์
พ่อค้าแม่ค้าออนไลน์ หรือบุคคลทั่วไป

**PayPal เปลี่ยนแปลงอย่างไรบ้าง**

ในเดือน ส.ค. 2564 PayPal
ได้มีประกาศปิดรับผู้สมัครใช้งานใหม่ผู้ใช้งานเก่ายังสามารถใช้งานได้อยู่
และในวันที่ 6 พ.ย. 2564
ได้ประกาศว่าจะเปิดรับสมาชิกใหม่พร้อมกับประกาศนโยบายใหม่ที่มีผลต่อทั้งผู้ใช้งานเก่าและใหม่
ซึ่งจะมีผลบังคับใช้ตั้งแต่วันที่ 18 ก.พ. 2565 เป็นต้นไป
โดยสามารถสรุปคร่าว ๆ ดังนี้

[บัญชีส่วนตัว]{.ul}

นโยบายใหม่จะส่งผลให้ผู้ใช้คนไทยไม่สามารถรับเงินได้
ทำได้เพียงชำระเงินผ่านบัตรเครดิตหรือบัตรเดบิตเท่านั้น
และไม่สามารถพักหรือถอนเงินในส่วน PayPal Balance ได้
หากต้องการถอนเงินจะต้องเปลี่ยนไปใช้บัญชีธุรกิจเท่านั้น
รวมทั้งไม่สามารถรับส่งเงินกับเพื่อนและครอบครัว

[บัญชีธุรกิจ]{.ul}

บัญชีธุรกิจยังสามารถรับ - จ่ายเงินได้เหมือนเดิม
แต่จะต้องเสียค่าธรรมเนียม 3.9-4.4% และยังต้องเสียภาษีมูลค่าเพิ่ม VAT 7%
ของค่าธรรมเนียมอีกด้วย
การใช้บัญชีธุรกิจจะต้องได้รับการยืนยันตัวตนผ่านการจดทะเบียนพาณิชย์เท่านั้นจึงจะใช้งานได้

**ผลกระทบที่จะเกิดขึ้น**

การเปลี่ยนแปลงนโยบายนั้นมีผลกระทบอย่างมากต่อกลุ่มคนที่ทำฟรีแลนซ์
จากที่เคยใช้บัญชีส่วนตัวรับเงินเป็นครั้งคราวจำเป็นต้องจดทะเบียนพาณิชย์ทำให้เป็นธุรกิจจริง
ๆ ซึ่งจะต้องทำรายได้ให้ได้ทุกเดือน
จากรายได้ที่อาจไม่ได้มากอยู่แล้วยังต้องเสียค่าธรรมเนียมและภาษีอีก
ส่งผลให้ฟรีแลนซ์ต้องสูญเสียรายได้ในบางส่วน ซึ่งหลาย ๆ
คนจะมองว่าเป็นการซ้ำเติมกันจากปกติที่มีรายได้น้อยอยู่แล้ว
ส่วนผู้ใช้ที่ต้องการจะรับส่งเงินกับเพื่อนและครอบครัวระหว่างประเทศนั้นก็ไม่สามารถทำได้เช่นกันหากไม่ได้ยืนยันตัวตน

การกำหนดนโยบายเช่นนี้แสดงให้เห็นว่าต้องการให้ผู้ใช้งานคนไทยเปลี่ยนไปใช้บัญชีธุรกิจกันมากขึ้น
ทำให้รัฐฯ สามารถจัดเก็บภาษีได้มากขึ้นจากการขึ้นทะเบียนพาณิชย์
รวมถึงตัวบริษัทเองที่สามารถเก็บค่าธรรมเนียมได้มากขึ้น

ดังนั้น นโยบายใหม่นี้อาจจะเป็นจุดจบของคนไทยที่ใช้งาน PayPal
จำนวนมากเลยก็ว่าได้ เนื่องจาก PayPal
กลายเป็นบริการสำหรับทำธุรกิจเท่านั้นแล้ว ความสะดวกในการใช้งานก็ลดลง
ดังนั้นผู้ที่ต้องการใช้งานต่อควรจะศึกษาข้อมูลนโยบายใหม่ให้ดี
หรืออาจจะเปลี่ยนไปใช้ช่องทางอื่นที่มีค่าธรรมเนียมถูกกว่าหรือใช้งานได้สะดวกกว่า

**แหล่งอ้างอิง**

1.  www.moneybuffalo.in.th/business/paypal-new-policy-in-thailand

สืบค้นวันที่ 20 พฤศจิกายน 2564

2.  www.prachachat.net/ict/news-797966

สืบค้นวันที่ 20 พฤศจิกายน 2564
