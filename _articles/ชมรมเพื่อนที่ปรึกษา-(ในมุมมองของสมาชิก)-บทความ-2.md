---
title: ชมรมเพื่อนที่ปรึกษา (ในมุมมองของสมาชิก)
author: สมาชิกจากชมรมเพื่อนที่ปรึกษา
thumbnail: /assets/articles/_thumbnails/peer2.jpg
---

สวัสดีค่ะ เพื่อน ๆ พี่ ๆ รุ่นน้องว่าที่ TU85 86 87 และรุ่นต่อ ๆไป
รวมถึงผู้อ่านบทความทุกคน เราเป็นนักเรียนสายวิทย์-คณิตรุ่น 84
คนหนึ่งที่อยากมาแบ่งปันประสบการณ์ของตัวเองในฐานะสมาชิกของชมรมเพื่อนที่ปรึกษาค่ะ
!

เพราะการระบาดของเชื้อไวรัสโควิด-19
ทำให้การเรียนการสอนทั้งหมดของโรงเรียนเตรียมอุดมศึกษาถูกจัดอยู่ในรูปแบบออนไลน์
รวมถึงชมรมเองก็ด้วยค่ะ
ตอนแรกเราก็สงสัยนะคะว่าถ้าเป็นการเรียนแบบออนไลน์แล้ว
เราจะไม่มีอะไรทำจนเผลอหลับไปไหมนะ
แต่ชั่วโมงชมรมที่ผ่านมาก็ได้พิสูจน์แล้วค่ะว่าเราคิดผิด

สำหรับกิจกรรมของชมรมเพื่อนที่ปรึกษานั้นถ้าให้สรุปแบบคร่าว ๆ ก็
เริ่มจากการสอนทฤษฎีทางจิตวิทยาเบื้องต้น
ซึ่งเราคิดว่ามันช่วยให้เราเข้าใจตัวเองและผู้อื่นมากขึ้นถึงคอนเซ็ปต์พื้นฐานว่าทำไมคนถึงทำพฤติกรรมแบบนั้น
ฟังเป็นเหมือนเรื่องเล่าก็น่าสนใจดีค่ะ
แต่พวกเราก็ไม่ได้เรียนแต่ทฤษฎีอย่างเดียวนะ
บางสัปดาห์ครูก็มีเกมมาให้เล่นด้วย ยกตัวอย่างเช่น มีคาบนึงที่ครูให้ดู MV
แล้วพวกเราได้มานั่งวิเคราะห์กันว่าเขาต้องการจะสื่ออะไร ตัวเอกรู้สึกยังไง
หรือเราเองรู้สึกยังไง เป็นกิจกรรมที่เราประทับใจมากที่สุดเลยค่ะ
เพราะนอกจากจะได้ลองวิเคราะห์เองแล้ว
เราก็ยังได้รู้มุมมองความคิดของสมาชิกคนอื่นในชมรมด้วย สิ่งหนึ่งจากหลาย ๆ
สิ่งที่เราได้จากชมรมนี้คงเป็นการมองเรื่องราวจากหลายแง่มุมที่ต่างกันออกไปนี่แหละค่ะ
ถึงแม้กิจกรรมทั้งหมดจะจัดในรูปแบบออนไลน์แต่ก็สามารถสัมผัสได้ถึงความเอาใจใส่
ความตั้งใจของคณะครู
และคณะทำงานของชมรมที่ไม่อยากให้สมาชิกรู้สึกเบื่อเลยค่ะ

หลังจากนั้นเราเลยตัดสินใจสมัครเข้าฝึกการให้คำปรึกษาแบบเป็นกลุ่มเฉพาะ
(ซึ่งตรงนี้ขอบอกก่อนว่าเรามีความสนใจด้านนี้เป็นพิเศษอยู่แล้ว
แต่ทางชมรมไม่บังคับนะ
เป็นเหมือนแพ็กเสริมเวลาโหลดเกมมาที่ไม่ซื้อก็ไม่เป็นไร
แต่ถ้าโหลดมาก็จะรู้เนื้อเรื่องมากขึ้น)
ครูเขาก็มีการสอนการให้คำปรึกษาเบื้องต้น เทคนิคการให้คำปรึกษา
แล้วก็มีให้ลองปฏิบัติจริงด้วยค่ะ (แน่นอนว่ากับครูและเพื่อนในชมรม)
เราได้คุยกับเพื่อนที่อยู่กลุ่มปกติมาได้ความว่าเนื้อหาที่เรียนเหมือนกันเลยนะ
จะต่างกันออกไปก็ที่ความเข้มข้นของเนื้อหา
ซึ่งถ้าใครสนใจอย่างแรกเลยก็ต้องสมัครเข้าชมรมเพื่อนที่ปรึกษาก่อนนะคะ
ในส่วนของภาคปฏิบัตินั้นช่วงแรก ๆ มีบ้างหลายครั้งที่รู้สึกล่ก
แล้วก็ไม่รู้จะตอบเพื่อนยังไงดี
ถึงแม้จะสนใจด้านนี้แต่เราก็ไม่ใช่ผู้ให้คำปรึกษาที่เก่งเท่าไหร่เลยค่ะ
(พูดแล้วรู้สึกเศร้าเล็กน้อย) แต่พอได้ลองฝึกไปเรื่อย ๆ
เราก็รู้สึกว่าตัวเองรับมือได้ดีขึ้นนะ
ยิ่งตอนที่รู้ว่าสามารถช่วยเขาได้คือรู้สึกดีเหมือนถูกหวยรางวัลที่หนึ่งเลย

ถ้าถามเราว่าคิดว่าชมรมนี้มันเครียดไหม สำหรับเราเราคงตอบว่าไม่
ต่อให้มันจะมีบางช่วงที่เนื้อหาเป็นทฤษฎีก็ตาม
แต่บรรยากาศในชมรมคือน่ารักมาก ๆ ครูก็ใจดี เพื่อน ๆ พี่ ๆ
ในชมรมก็เฟรนด์ลี่และเป็นกันเองมากเลยค่ะ
ยิ่งออนไซต์ที่พึ่งได้ไปมายิ่งทำให้มั่นใจเลยว่าถ้าได้เรียนที่โรงเรียนตั้งแต่แรกคงจะสนุกมากกว่านี้อีก
และถ้าใครที่กำลังกังวลว่าจะเผลอไปทำให้คนที่มาปรึกษารู้สึกแย่กว่าเดิม
หรือว่าตัวเองทำเรื่องแนวนี้ไม่เป็น เราอยากบอกว่าไม่ต้องเป็นห่วงเลยนะ
เพราะครูจะยังไม่ปล่อยให้เราไปทำหน้าที่ตรงนั้นจนกว่าเราจะพร้อมแน่นอนค่ะ
(เราก็ยังไม่ได้ทำเลย) 

แต่ทั้งนี้มันก็เป็นแค่ประสบการณ์ส่วนตัวของเราเท่านั้น
ถ้าอยากรู้ว่าที่พูดมามันเว่อร์ไปหรือเปล่าอาจจะต้องมาลองสัมผัสเองดูนะคะ
หวังว่าบทความนี้จะช่วยให้พอเห็นภาพเกี่ยวกับชมรมนี้มากขึ้นนะ
ขอฝากชมรมเพื่อนที่ปรึกษาไว้พิจารณาอีกสักชมรมด้วยค่ะ ไว้มาเจอกันในชมรมนะ
!

ป.ล. ถ้าอยากรู้อะไรเพิ่มเติมลองไปอ่านได้ในบทความอื่น และช่องทางต่าง ๆ
ของชมรมได้เลยค่ะ

IG: tupeercouseling

FB page: tupeercouseling
