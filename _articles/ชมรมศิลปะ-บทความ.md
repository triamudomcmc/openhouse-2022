---
title: ศิลปะกับการบำบัดจิตใจ
author: ชมรมศิลปะ
thumbnail: /assets/articles/_thumbnails/art-club.png
---

ศิลปะคืออะไร ?
ศิลปะไม่มีขอบข่ายของความหมายที่แน่นอนขึ้นอยู่ตามความคิดของผู้เขียนเอง
ดังนั้น ศิลปะคงจะหมายถึงสิ่งที่เป็นผลผลิตจากความคิด อารมณ์
ความคิดสร้างสรรค์ และจินตนาการของมนุษย์ซึ่งมีการเปลี่ยนแปลงไปตามช่วงเวลา
ถึงแม้ศิลปะนั้นไม่มีขอบเขตที่แน่ชัด แต่จะสามารถแตกแขนงได้เป็น 7 สาขาหลัก
ๆ ได้แก่ จิตรกรรม ประติมากรรม สถาปัตยกรรม หัตถกรรม คีตศิลป์ นาฏกรรม
วรรณกรรม และภาพยนตร์
โดยส่วนมากศิลปะมักจะใช้เป็นเครื่องมือในการประโลมจิตใจของผู้คน
ให้ความบันเทิง
นอกจากนี้ยังเป็นการถ่ายทอดความรู้สึกของศิลปินต่อผู้ชมและใช้เป็นเครื่องมือในการเรียนรู้อดีต
วัฒนธรรม หรือการใช้ชีวิตของผู้คนในยุคต่าง ๆ อีกด้วย

"แล้วศิลปะกับการบำบัดจิตใจเกี่ยวข้องกันยังไง"

อย่างที่กล่าวไว้ข้างต้นว่าศิลปะเป็นสิ่งที่ตกผลึกมาจากความคิดและจิตใต้สำนึกของมนุษย์
ศิลปะก็เปรียบเสมือนเครื่องมือสื่อสารระหว่างกันโดยไม่ใช้คำพูดและให้อิสระแก่ผู้รับสารในการตีความรหัสภาพนั้น
ๆ
เนื่องจากมีทฤษฎีที่ว่าผลงานที่มาจากตัวผู้วาดมักจะมาจากสิ่งที่ผู้วาดเคยประสบหรือพบเห็น
พูดง่าย ๆ ก็คือเป็นเหมือนหนังชีวิตที่ฉายเป็นภาพภาพเดียว
แต่อ่านมาถึงตรงนี้ทุกคนก็คงจะสงสัยว่าคำว่า ศิลปะบำบัดหมายถึงอะไร

ศิลปะบำบัดหรือที่เรียกกันว่า Art therapy
คือการบำบัดรักษาทางจิตเวชรูปแบบหนึ่งที่เป็นการประยุกต์ใช้กิจกรรมทางศิลปะในการค้นหาความผิดปกติในจิตใจบางส่วนโดยที่นักศิลปะบำบัดจะใช้ผลงานของผู้บำบัดในการสอดส่องจิตใจ
นอกจากนี้ศิลปะบำบัดยังมีประโยชน์ในเรื่องของการพัฒนาอารมณ์ สมาธิ สติปัญญา
และยังเป็นอีกหนึ่งเครื่องมือสำคัญในการช่วยเหลือผู้คนที่มีปัญหาด้านอารมณ์และจิตใจ

ในยุคปัจจุบันที่มีการแพร่ระบาดของโรค COVID-19 ไปทั่วโลก
ทำให้ชีวิตประจำวันของผู้คนต้องปรับเปลี่ยนไปตามสถานการณ์เพื่อควบคุมการแพร่ระบาดนั้น
ส่งผลให้ผู้คนถูก lockdown อยู่ในบ้านและต้องทำกิจกรรมเดิม ๆ
ไม่ว่าจะเป็นการเรียนออนไลน์หรือ work from home
ก็เป็นผลมาจากโรคระบาดทั้งสิ้น
การที่เราไม่ได้พบเจอและสังสรรค์กับเพื่อนมนุษย์ด้วยกันก็ย่อมส่งผลต่อสุขภาพจิตของผู้คนทั่วโลก
ทำให้หลายคนรู้สึกห่อเหี่ยว บ้างก็รู้สึก burn out
ขาดแรงบันดาลใจและเครื่องประโลมจิตใจ

ในช่วงเวลาที่เครียดและกดดัน
เราจะสังเกตว่ามีผู้คนจำนวนมากหันไปสนใจการทำงานศิลปะ
ที่เห็นได้ชัดเลยคืองานปั้นและงานวาด เนื่องจากเข้าถึงได้ง่าย
ใช้ต้นทุนน้อยเมื่อเทียบกับงานชนิดอื่น ๆ
แต่ยังทำให้รู้สึกสุนทรีย์และหากฝึกฝนจนเชี่ยวชาญก็สามารถนำไปต่อยอดในอนาคตได้
นอกจากนี้ในเวลาที่รู้สึกห่อเหี่ยวอ้างว้างไม่มีหวานใจหรือใครให้คิดถึง
การวาดรูปก็เป็นอีกหนึ่งตัวเลือกในการช่วยคลายความเหงาหรืออาจจะนำไปสู่การได้พบปะสังคมใหม่
ๆ ที่มีผู้คนที่สนใจสิ่งต่าง ๆ ในแนวเดียวกัน

ศิลปะทำให้ผู้คนได้รู้จักและใช้เวลาอยู่กับตัวเองมากขึ้น
นอกจากนี้ยังทำให้เราได้สังเกตรายละเอียดเล็ก ๆ น้อย ๆ
รอบตัวที่บางครั้งเราอาจจะมองข้ามไป
บางคนอาจจะคิดว่าศิลปะเป็นสิ่งที่สูงเกินเอื้อมเกินจะไขว่คว้า
แต่ในความเป็นจริงแล้วมันกลับเป็นสิ่งที่เรียบง่ายและเห็นได้รอบตัว
บางคนไม่กล้าแม้จะจับดินสอเพราะกลัวความผิดพลาดและกลัวจะวาดออกมาแล้วไม่สวย
แต่กลับกันอย่างที่ผู้เขียนได้บอกไปว่าศิลปะมันคือการตกผลึกความคิดของศิลปิน
ดังนั้น มันไม่มีถูกไม่มีผิดตราบใดที่มันยังคงความเป็นเอกลักษณ์ของศิลปิน
ทุกอย่างก็จะมีความสวยงามในตัวมันเองอยู่เสมอ

โดยสรุปแล้วศิลปะมันก็คือภาษารูปแบบหนึ่งที่ใช้ภาพหรือสื่อในการเข้าถึงจิตใจของผู้คน
ซึ่งสามารถช่วยปลอบประโลมจิตใจและเป็นอีกหนึ่งแนวทางในการบำบัดความเครียด
พวกเราชาวชมรมศิลปะหวังว่าบทความนี้จะช่วยให้ผู้อ่านทุกคนที่กำลังเผชิญหน้ากับสถานการณ์อันยากลำบากในช่วงเวลานี้จะลองเปิดใจให้ศิลปะได้เข้าไปปลอบโยนจิตใจของทุกคนและหวังว่าบทความนี้จะมีประโยชน์ไม่มากก็น้อย
ขอขอบคุณทุกคนที่อ่านมาจนถึงตอนนี้และขอให้มีวันที่สดใสนะคะ
