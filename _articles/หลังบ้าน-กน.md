---
title: หลังบ้าน กน.
author: คณะกรรมการนักเรียน
thumbnail: /assets/articles/_thumbnails/TUSC.jpg
---

![](/assets/articles/หลังบ้าน-กน/media/image1.jpeg)


> เคยสงสัยหรือไม่ว่าคณะกรรมการนักเรียน หรือ กน. คืออะไร
> มีหน้าที่อะไรบ้าง ทำอย่างไรถึงจะได้เป็น กน.
> พวกเราได้รวบรวมคำถามสุดฮิตมาไว้ในบทความนี้ ถ้าพร้อมแล้ว
> ก็มาร่วมหาคำตอบไปพร้อมกัน ยินดีต้อนรับสู่หลังบ้าน กน. ค่ะ/ครับ

1\. ถาม ถ้าอยากเป็น กน. ต้องทำอย่างไรครับ

> ตอบ การเลือกตั้ง กน. กลางใช้ระบบการเลือกแบบตามตำแหน่ง
> โดยไม่ต้องตั้งพรรค และในช่วงท้ายปีการศึกษาจะมีการรับสมัครเลือกตั้ง
> ซึ่งสามารถติดตามรายละเอียดจากการประชาสัมพันธ์ในช่องทางของ กน.
> หลังจากที่ส่งใบสมัครแล้วจะมีการประชุมผู้สมัคร
> และทดสอบคุณสมบัติผู้สมัคร
> เมื่อผ่านการทดสอบคุณสมบัติก็จะเข้าสู่ช่วงของการเลือกตั้ง โดยตำแหน่ง
> ประธานเชียร์, ประธานนักเรียนกลุ่ม AIC และประธานกีฬา
> จะไม่อยู่ในการเลือกตั้งส่วนกลาง สุดท้ายก็จะได้ กน. กลาง 21 คน
> ส่วนประธานตึก แต่ละตึกจะมีการเลือกตั้งประธานตึกในช่วงภาคเรียนที่ 1
> ของปีการศึกษาค่ะ

2\. ถาม กรรมการนักเรียนมีทั้งหมดกี่คนและกี่ตำแหน่ง

> ตอบ มีทั้งหมด 30 คน โดยแบ่งเป็น กน. กลางจำนวน 21 คน ได้แก่
> ประธานนักเรียน 1 คน, รองประธานนักเรียน 2 คน, เลขานุการ 2 คน,
> กรรมการกลาง 3 คน, สาราณียกร 2 คน, ถ่ายภาพ 1 คน, ปฏิคมและสวัสดิการ 2
> คน, ประชาสัมพันธ์ 1 คน, วิชาการ 1 คน, ศิลปกรรม 1 คน, เหรัญญิก 1 คน,
> กิจกรรมพิเศษและนันทนาการ 1 คน, ประธานเชียร์ 1 คน, ประธานกีฬา 1 คน,
> ประธานนักเรียนกลุ่ม AIC 1 คน และประธานตึกอีก 9 คน จาก 9 ตึกเรียนครับ

3\. ถาม ระบบการทำงานของ กน. เป็นอย่างไรหรอคะ

> ตอบ การทำงานของพวกเราจะเริ่มจากการหาหัวหน้างานในงานนั้น ๆ
> โดยพวกเราจะเรียกว่า "เฮดงาน" ซึ่งในบางงานจะเป็นเฮดงานโดยตำแหน่ง เช่น
> พัฒนาศักย์ฯ TU Music Live สืบสานฯ
> ตำแหน่งกิจกรรมพิเศษและนันทนาการจะเป็นเฮด และบางงานอาจมีเฮดงานมากกว่า 1
> คน หลังจากที่เราได้เฮดงานแล้ว ก็จะเป็นช่วงของการเตรียมงานค่ะ
> แต่ละตำแหน่งก็จะมีหน้าที่ของตนเอง
> ทั้งงานตามตำแหน่งและงานจากการมอบหมายของเฮดงาน
> หลังจากจบงานก็จะมีการสรุปปัญหาที่เกิดขึ้นเก็บไว้ในแฟ้มงาน เพื่อให้ กน.
> รุ่นต่อไปศึกษาและพัฒนาในปีต่อไปค่ะ

4\. ถาม การประชุมของ กน. เป็นอย่างไรครับ

> ตอบ โดยปกติแล้ว กน. จะมีประชุมตามวาระการประชุมที่ห้อง กน. ทุกสัปดาห์
> สัปดาห์ละ 1 วันค่ะ
> เช่นในปีการศึกษานี้เป็นการประชุมทุกวันอังคารหลังเลิกเรียน
> แต่ถ้าเป็นช่วงใกล้วันงาน
> เราก็อาจจะมีการนัดประชุมเพื่อเตรียมงานเพิ่มเติมด้วย ในช่วงสถานการณ์
> COVID -- 19 นี้ เราก็จะใช้การประชุมออนไลน์แทนค่ะ

5\. ถาม บรรยากาศในการทำงานของ กน. เป็นอย่างไรคะ ตึงเครียดมากหรือเปล่า

> ตอบ การทำงานและการประชุมของ กน.
> จะค่อนข้างจริงจังและเป็นทางการเพื่อให้การทำงานเป็นไปอย่างมีระบบ
> แต่ก็ไม่ได้เครียดหรือกดดันจนเกินไปค่ะ ดังนั้นการเข้ามาทำงานเป็น กน.
> ไม่ใช่สิ่งที่น่ากลัว แต่จะทำให้เราเติบโตขึ้น
> ฝึกทักษะการจัดสรรเวลาและการทำงานร่วมกัน พร้อมกับเก็บเกี่ยวช่วงเวลาดี ๆ
> ไปด้วยค่ะ

6\. ถาม การเป็น กน. มีผลกระทบต่อการเรียนไหม

> ตอบ ปฏิเสธไม่ได้เลยค่ะว่าการเข้ามาเป็นกน. มีผลกระทบกับเรื่องการเรียน
> แต่จะมีผลมากหรือน้อยนั้นก็ขึ้นอยู่ที่การแบ่งเวลาและการจัดลำดับความสำคัญของแต่ละคนค่ะ
> ทั้งนี้การมาเป็น กน. ก็ทำให้รู้จักการจัดสรรเวลามากขึ้น เพื่อน ๆ กน.
> นอกจากที่จะเป็นเพื่อนร่วมงานแล้ว ก็ยังช่วยกันเรียนอีกด้วย
>
> 7\. ถาม พอได้เปลี่ยนบทบาทจากผู้ร่วมงานมาเป็นผู้จัดงานแล้ว
> มีอะไรที่รู้สึกเปลี่ยนไปบ้างไหม
>
> ตอบ เปลี่ยนค่ะ
> เรื่องที่เปลี่ยนแปลงอย่างชัดเจนคือเรื่องมุมมองต่อเหตุการณ์ต่าง ๆ ค่ะ
> พอได้มาเป็นผู้จัดงานเองแล้ว เวลาจะทำอะไรก็จะต้องรอบคอบขึ้น
> ต้องคิดเยอะกว่าเมื่อก่อนมาก ๆ
> ต้องเรียนรู้ที่จะจัดการปัญหาเฉพาะหน้าอยู่ตลอดเวลา
> แม้เบื้องหลังและกระบวนการทำงาน
> จะยากกว่าที่คิดไว้แต่ก็รู้สึกท้าทายและสนุกไปกับการทำงานอยู่เสมอค่ะ
> ได้เสนอไอเดียใหม่ ๆ และพัฒนางานให้เข้ากับยุคสมัยนั้น ๆ
> รวมถึงเรียนรู้ปัญหาจากปีก่อน ๆ
> เพื่อสร้างงานที่จะสามารถบรรลุจุดประสงค์ของงานได้มากที่สุดค่ะ
