---
title: เคล็ด (ไม่) ลับ ฉบับคนธรรมดา
author: ซาแตม (TU83 - IG : \@nananananttt\_)
thumbnail: /assets/articles/_thumbnails/secret.png
---

*"ใช้ชีวิต 3 ปีในเตรียมฯ ยังไงให้ปัง"*

หลายคนอาจจะเคยได้ยินประโยคแบบนี้มาบ้าง

ไม่ใช่เรื่องแปลกที่คุณอาจเฝ้าฝันถึงชีวิตสวยหรูในเตรียมอุดมฯ
โรงเรียนที่มีกิจกรรมเยอะจนต้องตกใจไม่แพ้ความโหดหินของวิชาเรียน
โรงเรียนที่ยอมรับความหลากหลายและเป็นที่ที่คุณจะสามารถปลดปล่อยความเป็นตัวเองได้อย่างเต็มที่

และเรื่องราวอีกต่าง ๆ นานาที่คุณอาจเฝ้าฝันเกี่ยวกับเตรียมอุดมฯ

*แต่ความจริงคือ.. ทุกคนไม่ได้เป็นแบบนั้น*

*ถ้าเราไม่ได้เป็นเด็กกิจกรรมล่ะ ?*

*หรือถ้าเราไม่ผ่านการ Audition ที่แสนจะโหดหินของกิจกรรมต่าง ๆ
ที่เราอยากทำ ชีวิตในเตรียมฯ คงไม่เป็นดั่งใจใช่หรือเปล่า ?*

คำตอบคือ.. "ไม่ใช่เลยค่ะ"

ในบทความนี้ แตมจะมาแชร์ "เรื่องดี ๆ ในเตรียมอุดมฯ "
นอกเหนือจากกิจกรรมสุดแสนจะมากมาย หรือการใช้ชีวิต ม.ปลาย
ให้ปังและโลดแล่นท่ามกลางสปอตไลต์ แต่เป็น guidebook
ที่จะทำให้คนธรรมดาทุกคนเอนจอยกับชีวิต 3 ปีในรั้วเตรียมอุดมฯ
ได้อย่างไม่มีทางนึกเสียใจภายหลังอย่างแน่นอน

ถ้าเริ่มรู้สึกสนใจขึ้นมาแล้ว ก็เลื่อนลงไปอ่านต่อได้เลย !

![](/assets/articles/เคล็ด-(ไม่)-ลับ-ฉบับคนธรรมดา/media/image1.jpeg)


รูปถ่ายสระน้ำคูบัว หนึ่งในแลนด์มาร์กยอดฮิตของเตรียมอุดมฯ 

**ก้าวแรกในเตรียมอุดมฯ **

*หาเพื่อนใหม่, กิจกรรมสายห้อง* อาจฟังดูเป็นเรื่องที่น่าสนุก แต่สำหรับ
introverted บางคนที่เข้าสังคมไม่เก่งแล้ว
นี่อาจเป็นเรื่องที่อึดอัดและน่ากังวลมาก เพื่อน ๆ หลายคนในห้องเฟรนลี่
แค่ไม่กี่วันก็เริ่มสนิทกันแล้ว แต่เราไม่รู้จะคุยอะไรกับใครเลย

ในตอนแรกมันอาจจะรู้สึกเหงานิดหน่อย บางครั้งก็คิดว่า
*"ที่นี่ใช่ที่ของเราจริงไหม.."* หรือ *"เราตัดสินใจถูกแล้วหรือเปล่า..?"*

แต่ไม่ต้องห่วงค่ะ *"เวลาจะช่วยเยียวยาทุกอย่าง"* อาจจะใช้เวลานานสักนิด
แต่เราจะต้องเจอเพื่อนที่เข้ากับเราได้อย่างแน่นอน
กว่าแตมจะรู้สึกสนิทกับเพื่อนจริง ๆ ก็ปาไปตั้ง 4 เดือนแน่ะ !

บางทีเราอาจได้เพื่อนจากกิจกรรมที่ไม่คาดคิด
อย่างแตมกับเพื่อนสนิทก็ได้คุยกันเพราะชาบูค่ะ 555
วันนั้นพี่ห้องของเราสองคนพาไปเลี้ยงชาบูพร้อมกัน
เพื่อนคนนั้นบอกว่าในตอนแรกแตมดูเป็นเด็กเรียนเนิร์ด ๆ เข้าถึงยาก
แต่พอเห็นพฤติกรรมแตมตอนกิน (เขมือบ)
ชาบูปริมาณมหาศาลแถมพูดมากแล้วก็เปลี่ยนความคิดไปในทันทีค่ะ

-   *ดังนั้น
    เราไม่จำเป็นต้องฝืนปรับตัวเข้ากับคนที่ไม่เข้ากับเรา **"เป็นตัวของตัวเอง"**
    จะดีที่สุด แล้วเราจะดึงดูดคนที่เข้ากันได้เข้ามาเอง*

**จะเข้าหาเพื่อนคนอื่นยังไงดี ?**

เพื่อนสนิทอีกคนแตมเป็นคนทักก่อนค่ะ
เพราะรู้สึกว่าเคมีตรงกันและน่าจะเข้ากันได้ ก็เดินเข้าไปคุยด้วยเลยค่ะ
ถ้าไม่กล้าทักในห้องก็ลองทักระหว่างเดินไปโรงอาหารก็ได้
ลองคุยกับคนที่มีความเชื่อมโยงกับเรา (เช่น ชอบอะไรบางอย่างเหมือนกัน
ทำกิจกรรมหรืออยู่กลุ่มเดียวกัน) จะง่ายที่สุดค่ะ
อย่างแตมก็ชวนคุยเรื่องหนังสือห้อง
เพราะเราทำหน้าที่เดียวกันตอนจัดทำหนังสือขาย

-   สิ่งที่สำคัญที่สุดคือ *"เพิ่มความกล้าให้ตัวเองสักนิด"*

![](/assets/articles/เคล็ด-(ไม่)-ลับ-ฉบับคนธรรมดา/media/image2.jpeg)


การซ้อมคัลเลอร์การ์ด (ซีจี) และผู้นำเชียร์

**ชีวิตของเด็กต่างจังหวัดในโรงเรียนใจกลางกรุงเทพฯ**

ต้องบอกเลยว่าในตอนแรกมันยากมากจริง ๆ ทั้งค่าครองชีพ การเดินทาง มลภาวะ
ผู้คนพลุกพล่านจนปวดหัว แถมเราต้องอยู่คนเดียวอีก
แต่ก็ต้องยกความดีความชอบให้กับบรรดาเพื่อน ๆ สุดแสนจะน่ารักของแตม
ที่คอยพาคนทำอะไรไม่เป็นอย่างแตมทำนู่นทำนี่ทุกอย่าง
ทั้งแนะนำวิธีซื้อเที่ยวรถไฟให้ประหยัดที่สุด แนะนำของอร่อย พาข้ามถนน
พาไปเที่ยว แนะนำที่นั่งอ่านหนังสือ ฯลฯ

ที่สำคัญคือเราไม่ใช่เด็กต่างจังหวัดคนเดียว เพราะที่เตรียมอุดมฯ
มีนักเรียนจากทุกจังหวัดของประเทศไทยมารวมตัวกัน
ฉะนั้นเราจะมีเพื่อนที่คอยเงอะงะไปกับเรา และค่อย ๆ ปรับตัวเข้ากับกรุงเทพฯ
ไปพร้อม ๆ กันค่ะ

**มาเรียนที่กรุงเทพฯ คนเดียว ไม่กลัวเหรอ ?**

แน่นอนว่ากลัวค่ะ แตมไม่เคยอยู่คนเดียวเลย หาเพื่อนก็ไม่เก่ง
แต่การก้าวออกจาก Comfort zone จะเปิดโอกาสให้เราได้เห็นสิ่งใหม่มากมาย
ในเมื่อมีโอกาสเข้ามาแล้ว จะปล่อยให้หลุดมือมันก็ใช่เรื่องเนอะ *'Risking
is better than regretting.'*

-   *ทุกคนมีความกลัว แต่คนที่ทำได้ คือคนที่ **"ทำ"** ทั้ง ๆ ที่
    **"กลัว"***

**ไม่ใช่คนขยัน.. จะปรับตัวเข้ากับสังคมที่นี่ได้ไหม ?**

หลายคนคงมีภาพจำของเตรียมอุดมฯ ว่า มีแต่เด็กเรียน เด็กขยัน
เรียนพิเศษกันทุกวัน ซึ่งแตมก็ไม่ปฏิเสธค่ะ เพราะส่วนใหญ่แล้วก็เป็นแบบนั้น
ย้ำนะคะว่า "ส่วนใหญ่"

แต่ถามว่ามีคนขี้เกียจไหม มันก็ต้องมีอยู่แล้วค่ะ (เช่นแตมเป็นต้น//)
แต่พอเราถูกรายล้อมด้วยคนที่ขยัน มีความมุ่งมั่น มีเป้าหมาย แบ่งเวลาดี
มันก็ทำให้ซึมซับไปโดยปริยาย ตั้งแต่มาเรียนที่นี่แตมขยันขึ้นมาก
มีความรับผิดชอบมากขึ้นจากเมื่อก่อนเยอะเลย

ข้อสอบของที่นี่ หลายคนคงเคยได้ยินมาแล้วว่า "ยากมากกกกก"  ไม่เถียงเลยค่ะ
มันยากเว่อร์วังอลังการมากจริง ๆ โดยเฉพาะคณิตศาสตร์เสริม (เลขยาก) 
ฟิสิกส์ เคมี หนักหน่วงมาก ข้อดีคือ
มันสร้างภูมิคุ้มกันชั้นดีก่อนจะไปทำข้อสอบเข้ามหาวิทยาลัยค่ะ
และกระตุ้นให้เราตั้งใจเรียนมากขึ้น
เพราะถ้าไม่ตั้งใจก็อาจจะทำข้อสอบไม่ได้เลย

แต่สุดท้ายแล้วมันก็แล้วแต่คนค่ะ มันมีทั้งคนที่จริงจังกับผลการเรียน
คนที่เอาแค่พอผ่าน แล้วก็คนที่ทิ้งเกรดไปเลย เป็นการตัดสินใจของเราล้วน ๆ
เลยว่าจะเลือกทางไหน

เพื่อน ๆ ที่นี่ส่วนใหญ่จริงจังกับการสอบมาก ทั้งทำสรุปแจกกัน
นัดกันอ่านหนังสือ ช่วยกันติว พี่สายพี่ห้องต่าง ๆ
ก็เอาสรุปกับข้อสอบเก่ามาให้ ทุกคนน่ารักกันมาก ๆ 
คอยซัพพอร์ตกันและกันเต็มที่เลย
แม้แต่บรรดาคุณครูก็มักจะไลฟ์สดติวก่อนสอบกันด้วย
เป็นอีกเรื่องที่แตมประทับใจมากค่ะ

-   *'เมื่อไรที่เรารู้สึก **"เหนื่อย"**\... นั่นแสดงว่าเรายัง **"สู้"**
    อยู่'*

**Lifestyle ของเด็กเตรียมฯ (ฉบับคนไม่ทำกิจกรรม)**

แน่นอนว่าโรงเรียนย่านสยามแบบนี้
กิจกรรมหลังเลิกเรียนยอดนิยมที่ไม่พูดถึงไม่ได้เลยก็คือ
"ไปเดินเล่นที่สยาม" หรือบางครั้งก็ "สามย่าน" บางคนอาจจะไปเล่นกีฬา
หรือไม่ก็พากันไปตึกวรรณสรณ์เพื่อเรียนพิเศษ

แต่ถ้าเป็นช่วงใกล้สอบ กิจกรรมยอดฮิตคือ "นัดกันไปติวหนังสือ" อาจจะคาเฟ่
หรือ Food court แตมว่านี่เป็นอะไรที่น่ารักมาก ๆ

หลังสอบเสร็จก็ต้องฉลองกันสักหน่อย
จะเห็นได้เลยว่าสยามกับสามย่านถูกเด็กเตรียมฯ ยึดครองเป็นที่เรียบร้อย
การเดินเที่ยว ร้องคาราโอเกะ
หรือหาอะไรทานหลังสอบเสร็จแทบจะกลายเป็นกิจวัตรของนักเรียนที่นี่

ฟังดูต้องใช้เงินเยอะมากเลยใช่ไหมคะ ? แต่ไม่ต้องห่วงเลย
มีกิจกรรมอีกหลายอย่างที่ไม่เปลืองเงินมากให้ทำ แตมกับเพื่อน ๆ
ก็ชอบเดินไปที่อุทยาน 100 ปี จุฬาฯ มากกว่าไปเที่ยวห้างค่ะ

**ถ้า Audition ชมรมที่อยากเข้า/กิจกรรมที่อยากทำไม่ผ่าน จะทำยังไง ?**

เป็นเรื่องที่ต้องลุ้นจริง ๆ ค่ะสำหรับการ Audition
เข้าชมรมหรือกิจกรรมต่าง ๆ  ก็ต้องเข้าใจว่าที่นั่งมีจำกัด
และนักเรียนที่นี่ก็มีตั้งสี่พันกว่าคน แต่การ Audition
ไม่ผ่านก็ไม่ได้เป็นเรื่องที่น่าเสียใจเลยค่ะ ทุกครั้งที่เราได้ไป Audition
เราก็จะได้ประสบการณ์กลับมาด้วย อย่างน้อยก็จะได้รู้ว่าเรายังขาดตรงไหน
พลาดจุดไหนไป ซึ่งจะทำให้เราปรับปรุงตัวเองได้ดียิ่งขึ้นค่ะ การ Audition
ทำให้เรามีโอกาสได้ลองทำในสิ่งที่ไม่เคยทำมาก่อน จริงไหมคะ ?

-   *'สิ่งที่สำคัญจริง ๆ ไม่ใช่การออดิชั่น **"ผ่าน"** แต่เป็นความ
    **"กล้า"** ที่จะไป* Audition *แข่งกับคนเก่ง ๆ
    มากมายด้วยความมุ่งมั่นและความตั้งใจของเราต่างหาก'*

```{=html}
<!-- -->
```
-   ***"ทำได้"** ไม่สำคัญเท่าเรา **"ได้ทำ"***

**ไม่ได้ทำอะไรเป็นชิ้นเป็นอันเลย.. ทำยังไงดี ?**

หลายคนอาจเคยเป็นตัวท็อปจากโรงเรียนเก่า เป็นตัวแทนไปแข่งอะไรหลาย ๆ อย่าง
แต่พอมาอยู่ในโรงเรียนที่มีแต่คนเก่ง ๆ มารวมตัวกัน
การได้เป็นตัวแทนโรงเรียนไปแข่งขันวิชาการต่าง ๆ ก็ค่อนข้างเป็นไปได้ยากค่ะ
แต่ไม่มีอะไรที่เป็นไปไม่ได้

เพื่อนหลายคนที่เตรียมฯ มีความมุ่งมั่นและเต็มที่กับทุกอย่าง
ขออนุญาตยกตัวอย่างเพื่อนที่ติวไปแข่งภูมิศาสตร์โอลิมปิก (TGeo)
ถึงแม้จะต้องติวกันทุกสัปดาห์ ครั้งละหลายชั่วโมง มีเรื่องที่ต้องจำมหาศาล
ทั้ง ๆ ที่เนื้อหาในห้องก็เยอะมากอยู่แล้ว
แถมยังต้องแบ่งเวลาทำการบ้านกับอ่านหนังสือสอบอีก บางคนก็เรียนพิเศษถึงมืด
แต่ก็ยังไปฟิตเนสต่อ
แต่แตมก็เห็นเพื่อนมีความสุขและมีความตั้งใจเต็มที่กับสิ่งที่ทำ
ความมุ่งมั่นของเพื่อน ๆ นี่เอง ที่ทำให้แตมรู้สึกว่า 

-   *'ถ้ามีความเป็นไปได้ก็ต้องทำให้มันเป็นจริง
    ต่อให้เป็นไปไม่ได้ก็ต้องทำต่อไป'*

นั่นเป็นสาเหตุที่ทำให้แตมกล้าที่จะทำอะไรใหม่ ๆ
และในที่สุดก็ได้มานั่งเขียนบทความนี้อยู่ ณ ตอนนี้ค่ะ

**ถ้ายังหาตัวเองไม่เจอ จะเอนจอยกับชีวิตในเตรียมฯ ไหม ?**

แตมคิดว่านี่เป็นคำถามที่ดี เพราะอย่างที่ได้กล่าวไปว่าเตรียมอุดมฯ
มีกิจกรรมให้ทำหลากหลาย แทบจะครอบคลุมทุกความต้องการ
ถ้าเป็นคนที่รู้ว่าตัวเองชอบทำอะไร อยากทำอะไร
ก็คงมีความสุขกับชีวิตในเตรียมอุดมฯ ได้ไม่ยาก

แต่สำหรับคนที่ยังหาตัวเองไม่เจอ หรือไม่รู้ว่าตัวเองชอบทำอะไร
***แตมกล้าพูดเลยว่าเตรียมอุดมฯ
เป็นหนึ่งในที่ที่เหมาะกับการค้นพบตัวเองที่สุดแล้วค่ะ***

ที่นี่มีทุกอย่างที่นักเรียน ม.ปลาย จะจินตนาการได้
ไม่ว่าเราจะสนใจเรื่องที่ดูเป็นไปไม่ได้แค่ไหนก็ตาม
ทุกสิ่งเป็นไปได้ที่เตรียมอุดมฯ ค่ะ

จะลองไปออดิชั่นหลาย ๆ ชมรม หลาย ๆ กิจกรรมก็ได้
***ไม่ต้องซีเรียสว่าจะได้รับคัดเลือกหรือเปล่า สิ่งที่สำคัญจริง ๆ
คือประสบการณ์ที่เราได้รับเมื่อได้ลองทำมัน***
พอได้ลองแล้วเราอาจจะรู้ว่าเราชอบทางนี้หรือเปล่า ทำแล้วมีความสุขไหม

ไม่ใช่แค่กิจกรรมเท่านั้น สำหรับสายการเรียนวิทยาศาสตร์-คณิตศาสตร์
จะมีวิชาเลือกให้เราเลือกลงเรียนปีละ 1 วิชา
มีตัวเลือกหลากหลายมากให้เราได้ลองค่ะ ไม่ว่าจะเป็นภาษาต่าง ๆ,
ผู้ประกอบการ, การผลิตสื่อดิจิตอล, เบเกอรี่ และอีกมากมาย

ดังนั้นไม่ต้องกลัวเลยว่าจะค้นหาตัวเองไม่เจอ
เพราะที่นี่เราจะได้ลองทำสิ่งใหม่ ๆ ได้เจอเพื่อน ๆ ที่มีความหลากหลาย
คุณครูก็ไม่ปิดกั้นนักเรียนเลย กฎระเบียบก็ไม่เคร่งมาก
ปล่อยให้นักเรียนอิสระและได้ทำอะไรเอง แต่คุณครูก็คอยสนับสนุนอยู่ตลอด
ที่นี่เปิดกว้างมากและเราสามารถเป็นตัวเองได้อย่างเต็มที่ค่ะ

-   *'เพราะที่เตรียมอุดมฯ เราสามารถเป็นได้ทุกอย่าง'*

**ความหลากหลายทางชีวภาพ.. เอ้ย ! ความหลากหลายของผู้คน
ทั้งหมดรวมอยู่ที่นี่แล้ว**

อย่างที่ได้กล่าวไปว่าเตรียมอุดมฯ มีนักเรียนจากทุกจังหวัดทั่วประเทศ
และยังมีจำนวนนักเรียนมากกว่าสี่พันคน
แน่นอนว่าที่นี่มีความหลากหลายทางวัฒนธรรม ความคิด และ Lifestyle
อย่างมากเลยค่ะ

แตมมีเพื่อนจากทั้งภาคเหนือ ภาคอีสาน ภาคตะวันออก ภาคใต้
ซึ่งแต่ละคนก็มีความแตกต่างกันมาก ๆ ทั้งภาษา วิถีชีวิต วัฒนธรรม
แต่การได้เรียนรู้กันและกันก็เป็นเรื่องที่สนุกเสมอ
เหมือนได้เปิดโลกมากขึ้น

หลาย ๆ คนมีความเป็นตัวของตัวเองสูงมาก
มีสิ่งที่ชอบและความถนัดแตกต่างกันไป แตมเคยคิดว่าเด็กเตรียมฯ
แค่เรียนเก่งอย่างเดียว แต่ไม่จริงเลย ทุกคนที่นี่ความสามารถหลากหลายมาก ๆ
มีคนเก่ง ๆ ในทุก ๆ ด้านเลยจริง ๆ มองเผิน ๆ อาจจะดูธรรมดา ๆ
แต่ความจริงแล้วทุกคนไม่ธรรมดากันทั้งนั้น
แต่ละคนมีเรื่องให้แตมรู้สึกทึ่งอยู่ตลอด

***เราไม่จำเป็นต้องโดดเด่นกว่าคนอื่นถึงจะกลายเป็นคนพิเศษ*** เพราะทุก ๆ
คนที่เราได้พบเจอ ความทรงจำทั้งหมดที่เราได้รับ
และตัวตนของเราเองก็พิเศษในแบบที่เป็น *(และบางทีเราอาจได้เจอคนพิเศษ ?!
สำหรับเราด้วย)* มั่นใจว่า 3 ปีในเตรียมอุดมฯ
จะกลายเป็นความทรงจำที่แสนพิเศษของทุกคนที่ได้ก้าวเข้ามา ณ
สถานที่แห่งนี้อย่างแน่นอน

..

จบไปแล้วกับเรื่องราวที่สุดแสนจะธรรมดา
แต่สำหรับแตมแล้วนี่เป็นอีกก้าวแห่งการเติบโตที่ไม่ธรรมดาเลยแม้แต่นิดเดียว

อยากจะย้ำเตือนทุกคนว่า ชีวิตในรั้วเตรียมอุดมฯ
อาจไม่เป็นไปดังหวังทุกอย่าง แต่บางครั้งปัจจุบันที่ไม่ดี
ก็อาจกลายเป็นอดีตที่อยากจำ
ทุกเรื่องในชีวิตคือประสบการณ์ที่หลอมรวมเป็นตัวเราในทุกวันนี้
เพราะฉะนั้นแตมหวังว่าทุกคนจะ appreciate ทุกช่วงเวลาในชีวิต
และพร้อมที่จะตกหลุมรักอนาคต  ***"Don't call it a dream, call it a
plan"*** แล้วมาเจอกันที่เตรียมอุดมฯ นะคะ

เขียนและเรียบเรียงโดย 

ธนนันท์ ศรีบุญเรือง (ซาแตม)  ม.5 แผนการเรียนวิทยาศาสตร์-ภาษาเกาหลี (IG:
\@nananananttt\_)

ขอบคุณรูปภาพประกอบจาก 

กฤตธนัท ศิลาเหลือง (โอม)  ม.5 แผนการเรียนภาษา-ภาษาฝรั่งเศส (IG:
\@sila_krit)

Thumbnail

ศุภชัย ศรีวรรณวิทย์ (ฟิว)  ม.5 แผนการเรียนวิทยาศาสตร์-ภาษาอังกฤษ (IG:
\@fw.spc)
