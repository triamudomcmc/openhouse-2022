---
title: so do I, so do you, ZODOTU
author: ฮูกปิ๊บ
thumbnail: /assets/articles/_thumbnails/magazine.jpg
---

*"สามปีในเตรียมฯ มันสั้นนะน้อง"*

*"อยากทำกิจกรรมอะไรก็ทำเลย"*

ประโยคยอดฮิตจากรุ่นพี่สู่รุ่นน้องที่คาดว่าหลาย ๆ
คนน่าจะต้องเคยได้ยินหรือเคยเป็นคนพูดออกมาเองซักครั้งหนึ่งในระยะเวลาที่เรียนที่โรงเรียนเตรียมอุดมศึกษา

เราไม่สามารถปฏิเสธได้ว่า นอกจากชื่อเสียงด้านวิชาการแล้วนั้น
ในด้านของกิจกรรมภายในโรงเรียน
โรงเรียนเตรียมอุดมศึกษาแห่งนี้ก็ไม่น้อยหน้าไปกว่าใคร หลาย ๆ
คนอาจเป้าหมายที่แน่นอนภายในใจตั้งแต่ก่อนสอบติดว่าถ้าเข้ามาแล้วจะเข้าชมรมอะไรหรือจะทำกิจกรรมอะไรจากการเข้าร่วมงาน
Open House ที่จัดขึ้นเป็นประจำทุกปี
บรรยากาศอันแสนครึกครื้นภายในงานที่เต็มไปด้วยเสียงเจื้อยแจ้วของเหล่าผู้มีฝัน
เสียงกลองของรุ่นพี่ และซุ้มของสายการเรียนและชมรมต่าง ๆ
ยังคงตราตรึงในความคิด สำหรับตัวผู้เขียนเองก็เช่นเดียวกัน
เด็กสาวที่มีความสนใจในงานเขียนกำลังเปิดอ่านนิตยสารชื่อแปลกอย่าง ZODOTU
ที่ซื้อมาจากซุ้มของรุ่นพี่ที่เดินผ่านเมื่อครู่ หลังจากเปิดผ่าน ๆ
และกวาดสายตาจนทั่ว ก็มีความคิดหนึ่งผุดขึ้นมาในหัว *โห ถ้าสอบเข้ามาได้
อยากลองเขียนคอลัมน์ในนี้บ้างจัง*

ZODOTU (โซดูตู)
เป็นอีกชื่อของฝ่ายนิตยสารซึ่งเป็นฝ่ายหนึ่งจากทั้งหมดสี่ฝ่ายในชมรมนิเทศศิลปของโรงเรียนเตรียมอุดมศึกษา
แน่นอนว่าหลาย ๆ คนอาจเกิดข้อสงสัย *ฝ่ายนี้ทำอะไรบ้างอะ?*
หรือบางคนอาจเพิ่งเคยได้ยินหรือรู้จักเป็นครั้งแรกผ่านบทความนี้
หากกล่าวง่าย ๆ ฝ่ายนิตยสารนั้นจะเน้นไปในด้านของงานเขียนโดยเฉพาะ
ไม่ว่าจะเป็นการเขียนบทความหรือคอลัมน์
และจะมีการจัดพิมพ์นิตยสารของฝ่ายเป็นประจำทุก ๆ ปี
ความพิเศษของนิตยสารนี้คือ ทุก ๆ
องค์ประกอบในตัวเล่มล้วนเป็นงานของนักเรียนในชมรมเองทั้งสิ้น
โดยสมาชิกในฝ่ายทุกคนจะได้ลงมือเขียนคอลัมน์ลงในนิตยสารอีกด้วย
ถือเป็นพื้นที่หนึ่งที่เปิดกว้างให้ผู้มีความสนใจได้สร้างสรรค์ผลงานที่ตนเองอยากทำอย่างเต็มที่
และถึงแม้ว่าจะใช้ชื่อ ZODOTU ซึ่งดูเจาะจงไปที่ฝ่ายนิตยสารเพียงฝ่ายเดียว
แต่ในความเป็นจริงแล้วนั้น ตัวเล่มนิตยสารเป็นการร่วมมือร่วมแรงของทุก ๆ
ฝ่ายในชมรมนิเทศศิลปและรวมไปถึงชมรมอื่น ๆ อีกมากมาย
และแน่นอนว่าเมื่อได้มีส่วนร่วมในการจัดทำนิตยสาร
สิ่งที่ได้รับตามมาคือการได้เรียนรู้แต่ละขั้นตอนการทำงานว่ากว่าตัวรูปเล่มจะสามารถตีพิมพ์และวางขายได้นั้นต้องผ่านขั้นตอนอะไรบ้าง
โดยได้เรียนรู้จากพี่ ๆ เพื่อน ๆ หรือน้อง ๆ ที่มีไอเดียใหม่ ๆ
คอยช่วยเหลือและแนะนำกันตลอดระยะที่อยู่ในฝ่าย

สำหรับตัวผู้เขียน
การเลือกชมรมนั้นเปรียบเสมือนการเลือกหาสิ่งที่*ใช่*สำหรับคนแต่ละคน
สิ่งที่ใช่นอกจากจะนำพาความสบายใจ ยังนำพาความสุขมาให้แก่ตัวเราเองอีกด้วย
และหากมองในฐานะสมาชิกคนหนึ่งในฝ่ายนี้ที่อยู่มาสองปีการศึกษาเต็ม ๆ
ถ้าให้เลือกย้อนเวลากลับไปในช่วงมัธยมศึกษาปีที่สี่ที่ต้องปรับตัวอะไรหลาย
ๆ อย่าง
ถึงแม้จะมีเรื่องราววุ่นวายมากมายและกองการบ้านแต่ละวิชาที่เพิ่มพูนขึ้นเรื่อย
ๆ แต่ตัวผู้เขียนเองก็ยังคงที่จะยื่นใบสมัครเข้ามาที่ฝ่ายนี้เหมือนเดิม
เนื่องจากสิ่งที่ได้นอกเหนือจากผลงานที่สามารถนำไปประกอบในพอร์ตโฟลิโอ
คือความสนุกที่ได้ทำในสิ่งที่ชอบและสนใจ แน่นอนว่าเมื่อมีความสนุก
ก็ย่อมมีความเหนื่อย บางทีอาจมีปัญหาต่าง ๆ ที่ทำให้เกิดความหนักใจไปบ้าง
แต่หากคิดพิจารณาดูแล้ว
ความสุขที่ได้รับนั้นก็ยังคงมีมากกว่าความเหนื่อยหน่ายอยู่ดี
และในตอนท้ายสุด อุปสรรคเหล่านั้นล้วนทำให้เราเติบโตขึ้น เข้มแข็งขึ้น
เก่งขึ้น
อีกทั้งความภาคภูมิใจที่ได้เห็นชื่อของตนเองเป็นหนึ่งในรายชื่อของคอลัมน์นิสต์นั้นคุ้มค่ากับแรงที่ทุ่มเทลงไปอย่างคาดไม่ถึงเลยทีเดียว

หากอ่านมาถึงตรงนี้
ท่านผู้อ่านท่านใดรู้ตัวว่าตนเป็นอีกหนึ่งคนที่สนใจในงานเขียน
สนใจในด้านภาษา หรือเพียงแค่เกิด*ความอยาก* *อยาก*ที่จะลอง *อยาก*ที่จะทำ
ชมรมนิเทศศิลป ฝ่ายนิตยสารแห่งนี้ยินดีต้อนรับทุก ๆ ท่านเสมอ และในบางที
ฝ่ายเล็ก ๆ ฝ่ายนี้ก็อาจเป็นที่สิ่งที่*ใช่*สำหรับตัวท่านเองก็เป็นได้
