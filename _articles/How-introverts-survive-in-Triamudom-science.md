---
title: How Introverts Survive in Triam Udom Science-Math Program
author: นางสาวปณิชา ทัศนภักดิ์
thumbnail: /assets/articles/_thumbnails/introvert.jpg
---

ในสถานการณ์โควิด-19
ส่งผลกระทบกับประเทศไทยเป็นอย่างมากไม่ว่าจะเป็นในด้านสาธารณสุข
ด้านเศรษฐกิจ และหนึ่งในนั้นคือด้านการศึกษา
ซึ่งผลกระทบนั้นทำให้นักเรียนส่วนมากต้องเรียนออนไลน์
นักเรียนโรงเรียนเตรียมอุดมศึกษาก็เป็นหนึ่งในนั้น

การเรียนออนไลน์ ไม่ว่าจะในสายการเรียนไหนก็ตามก็ถือเป็นสิ่งที่ยาก
เนื่องจากบรรยากาศและสิ่งแวดล้อมรอบข้างไม่อำนวยความสะดวกในการเรียน
ทำให้ไม่มีสมาธิระหว่างเรียน สำหรับสายการเรียนวิทยาศาสตร์-คณิตศาสตร์นั้น
จะเน้นไปทางวิทยาศาสตร์ไม่ว่าจะเป็น ฟิสิกส์ เคมี หรือชีวะ
และคณิตศาสตร์ไม่ว่าจะเป็น คณิตศาสตร์พื้นฐานหรือคณิตศาสตร์เสริม
และในบางวันนั้น จะมีวิชาเหล่านี้ สอนติด ๆ กัน ซึ่งสำหรับตัวผู้เขียนแล้ว
ถือเป็นสิ่งที่ยากมาก ๆ ในการมีสมาธิในการเรียนอย่างต่อเนื่อง
สิ่งที่จะช่วยให้เราเรียนรู้เรื่องมากขึ้นและสามารถเก็บเนื้อหาหรือจดเนื้อหาของงานได้ละเอียดมากขึ้นก็คือ
"เพื่อน" นั่นเอง

โดยปกติแล้ว นักเรียนชั้นมัธยมศึกษาปีที่ 4
ของโรงเรียนเตรียมอุดมศึกษาทุกคนได้ชื่อว่าเป็น "น้องใหม่"
เพราะฉะนั้นการมีปฏิสัมพันธ์กับเพื่อนในห้องจึงเป็นสิ่งสำคัญมาก
เพื่อนจะเป็นที่ปรึกษาให้เราเรื่องการเรียน เรื่องส่วนตัวในบางเรื่อง
ช่วยเหลือและปกป้องซึ่งกันและกัน
การมีเพื่อนในรั้วเตรียมอุดมศึกษาที่ขึ้นชื่อว่าการเรียนยากมาก ๆ
จึงเป็นหนึ่งในสิ่งที่สำคัญมากที่สุด
สังคมในโรงเรียนเตรียมอุดมศึกษาถือเป็นสังคมที่ใหญ่มาก ๆ
สามารถหาเพื่อนได้จากทุกสายการเรียน แต่ถ้าหากเราเป็น introvert
และมีอุปสรรคในการสร้างสัมพันธ์กับเพื่อนใหม่ผ่านการเรียนออนไลน์จะทำอย่างไร
?

การทำความรู้จักเพื่อนหรือที่เรียกกันเป็นภาษาพูดว่า "เมคเฟรนด์"
ผ่านโลกออนไลน์เริ่มเข้ามามีบทบาทเนื่องจากสถานการณ์โควิด-19 ในปัจจุบัน
ทำให้เป็นเรื่องที่ยากสำหรับเหล่า introvert ที่จะเข้าสังคมผ่านโลกออนไลน์
โดยตัวผู้เขียนเองก็เป็นนักเรียนชั้นมัธยมศึกษาปีที่ 4 ที่เป็น introvert
คนหนึ่งในเตรียมอุดมศึกษา ในวันแรกที่รู้ว่าตัวเองต้องเรียนออนไลน์
สิ่งที่ตัวเองเป็นห่วงอย่างแรกเลยคือการทำความรู้จักเพื่อน
ช่วงก่อนเปิดภาคเรียนจึงพยายามหากิจกรรมต่าง ๆ ทำไม่ว่าจะเป็น
กิจกรรมเวิร์กชอปของชมรมต่าง ๆ และพยายามหาข้อมูลเกี่ยวกับกิจกรรมต่าง ๆ
ในเตรียมอุดมศึกษาให้ได้มากที่สุดเพราะเราจะได้นำข้อมูลกิจกรรมเหล่านี้ไปพูดคุยกับเพื่อน
การที่เรารู้เกี่ยวกับกิจกรรมต่าง ๆ มากเท่าไรก็จะทำให้มีเพื่อนมาถาม
มาชวนคุย และทำให้บทสนทนายาวยิ่งขึ้น
พอเปิดภาคเรียนจะมีหนึ่งกิจกรรมที่เรียกว่า การออดิชันเข้าชมรม
ตัวผู้เขียนเองก็พยายามหาข้อมูลในทุก ๆ
ชมรมที่ตัวเองสนใจเพื่อที่จะเป็นเรื่องที่สามารถนำไปคุยกับเพื่อนได้เพราะการเลือกชมรมเป็นเรื่องที่นักเรียนชั้นมัธยมศึกษาปีที่
4 ต้องเจอกันทุกคน สำหรับตัวผู้เขียนเองในช่วงแรก ๆ
ที่ต้องทำความรู้จักเพื่อนจะพยายามหาเรื่องที่ทุกคนเข้าถึงได้
ไม่ใช่แค่เรื่องที่ตัวเองหรือคนกลุ่มน้อยสนใจ เช่น เรื่องการเรียน คุณครู
การบ้าน ชมรม ฯลฯ พยายามทำตัวเป็นกันเอง โดยปกติตัวผู้เขียนเอง
การชวนคนอื่นคุยเป็นสิ่งที่ยากมาก ๆ เพราะไม่รู้ว่าเขาจะชอบเรื่องนี้ไหม
จะคุยกันได้หรือเปล่าและจะปล่อยให้บรรยากาศเงียบ
แต่พอมาเรียนออนไลน์ต้องพยายามปรับตัวเองในการพูดให้เยอะขึ้น
ปรับโทนเสียงให้ดูเข้ากับผู้อื่นได้ง่าย
แสดงความเป็นมิตรและให้ความช่วยเหลือจากข้อมูลที่เราได้ทำการสืบค้นมาก่อนหน้าแล้ว

โดยสรุปแล้ววิธีที่คนเป็น introvert
ควรใช้คือการแสวงหาโอกาสเข้าร่วมกิจกรรม ต่าง ๆ ของโรงเรียนหรือชมรมต่าง ๆ
ที่ตนเองสนใจเพื่อที่จะเพิ่มโอกาสในการสื่อสารและการทำงานในชมรมหรือกิจกรรมของโรงเรียนกับเพื่อน
ๆ หรือรุ่นพี่ในเตรียมอุดมศึกษาให้มากขึ้น

Useful tips: ในการปรับเข้าหาผู้อื่นเราต้องอย่าลืมว่าตัวเราเองจริง ๆ
เป็นอย่างไร อย่าพยายามปรับหรือเปลี่ยนแปลงตัวเองเพื่อที่ว่าจะมีเพื่อน
มีจุดยืนเป็นของตัวเอง รักตัวเองให้มาก ๆ แค่เป็นตัวเองให้มากที่สุดก็พอ :)
