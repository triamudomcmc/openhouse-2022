---
title: ละครเวที ไม่ได้มีดีแค่การแสดง
author: ชมรมนิเทศศิลป ฝ่ายละครเวที
thumbnail: /assets/articles/_thumbnails/nitade-stage.jpg
---

*การแสดงคืออะไร?* การแสดงคือศิลปะที่แสดงออกซึ่งอารมณ์ ความคิด
ความรู้สึกผ่านเรื่องราวตัวละครที่ผู้แสดงได้สวมบทบาท
การแสดงที่ดีสามารถสะกดผู้คนให้เชื่อว่าการแสดงนั้นเป็นเรื่องจริง
หากเปรียบการแสดงฉากหน้าเหมือนรูปร่างหน้าตาภายนอกที่มีเพื่อดึงดูดใจคน
เราก็สามารถตกแต่งรูปร่างหน้าตาให้มีเสน่ห์หรือน่าดึงดูดอย่างไรก็ได้เพื่อให้คนดูชอบ 
ดังนั้น ผู้กำกับละครเวทีจึงต้องคัดเลือกนักแสดงที่เข้าถึงบทบาทตัวละคร
สื่ออารมณ์ได้ดีมาเป็นองค์ประกอบหลักเพื่อชูหน้าชูตาเรื่อง

การแสดงฉากหน้าจึงสำคัญมาก แต่ละครเวทีมีมากกว่านั้น

การที่จะทำละครเวทีเรื่องหนึ่งให้สมบูรณ์แบบมากที่สุด
เพียงเบื้องหน้าดีอย่างเดียวคงไม่พอ 
เพราะเบื้องหลังละครเวทีนั้นก็เป็นอีกสิ่งสำคัญไม่แพ้การแสดง
เพราะหากเบื้องหลังไม่ดีพอ
นักแสดงเบื้องหน้าก็ต้องเหนื่อยและพยายามอย่างหนักเพื่อกลบข้อบกพร่องเอาไว้
เป็นความล้มเหลวจากภายในที่ส่งผลกระทบสู่ภายนอก
ดังนั้นฝ่ายเบื้องหลังจึงเปรียบเสมือนอวัยวะร่างกายซึ่งทำหน้าที่ต่างกันแต่มีจุดมุ่งหมายร่วมกันคือให้ร่างกายแข็งแรงและทำงานอย่างมีประสิทธิภาพ
ทุกฝ่ายของละครเวทีถึงแม้จะทำงานต่างกัน
แต่ทุกคนก็หวังให้ละครประสบความสำเร็จ
ละครเวทีจึงขาดฝ่ายใดฝ่ายหนึ่งไปไม่ได้

*แล้วการทำงานเบื้องหลังมีอะไรบ้าง? *

การทำงานเบื้องหลังมีหลายอย่าง เริ่มตั้งแต่การเขียนบท การเขียนเนื้อหา
เรื่องราวให้น่าสนใจและเล่าเรื่องได้น่าติดตาม
การจัดหานักแสดงที่เข้ากับบทมากที่สุด หลังจากนั้น
ก็จะเข้าสู่การกำกับบนเวทีที่มีผู้กำกับเวทีทำหน้าที่ดูแลตั้งแต่การฝึกซ้อมนักแสดง
ทำงานร่วมกับผู้กำกับคนอื่น ๆ รวมถึงกำหนดคิวของนักแสดง
อีกส่วนหนึ่งก็มีผู้กำกับฝ่ายศิลป์ที่ดูแลเรื่องโปสเตอร์ในการโปรโมท
การออกแบบฉาก อุปกรณ์ประกอบฉาก
และอีกบทบาทที่ขาดไม่ได้นั่นก็คือผู้ดูแลควบคุมแสงบนเวที
จัดแสงตามความเหมาะสมของฉากนั้น ๆ ให้มีรายละเอียดมากขึ้นและเข้ากับบทละคร
และยังมีผู้กำกับเสียง
ดูแลการใช้เสียงและดนตรีประกอบในแต่ละฉากเพื่อให้ผู้ชมรู้สึกอินไปกับละครเวที 

เมื่อทั้งเบื้องหน้าและเบื้องหลังพร้อมแล้ว สิ่งสำคัญที่สุดของละครเวที คือ
การประสานงาน เปรียบเสมือนระบบอวัยวะในร่างกายที่ทำงานประสานกัน
หากระบบใดขัดข้อง ระบบอื่นก็พลอยขัดข้องไปด้วย
หากฝ่ายใดฝ่ายหนึ่งประสานงานไม่ดี ปัญหาก็เกิดได้
ลองจินตนาการเมื่อฝ่ายจัดไฟส่องไม่โดนหน้านักแสดง
ฝ่ายคุมเวทีเรียงคิวนักแสดงผิด
ฝ่ายคอสตูมเลือกเสื้อผ้าไม่เข้ากับยุคสมัยของละคร
หรือเสียงประกอบฉากขึ้นไม่ตรงจังหวะ
ดังนั้นการประสานงานให้เข้าใจตรงกันทุกฝ่ายถือเป็นอีกสิ่งสำคัญที่ขาดไม่ได้ 

สิ่งที่ทำให้ละครเวที*พิเศษกว่าภาพยนตร์ทั่วไป*
คือการมีปฏิสัมพันธ์ระหว่างผู้ชมและนักแสดง เพราะเป็นผู้ชมได้เห็นคนจริง ๆ
ที่มาแสดง บรรยากาศที่เกิดขึ้นสด ๆ
เพลงที่กระหน่ำไปทั่วโรงละครและประกอบไปด้วยแสงสีเสียง
ประสาทสัมผัสทั้งห้าของผู้ชมถูกกระตุ้นขึ้น
ผู้ชมจึงมีอารมณ์ร่วมกับละครได้มากกว่าการดูภาพยนตร์ผ่านหน้าจอ 

ฉะนั้น งานฉากหน้าสำคัญเพียงใด ก็ต้องไม่ลืมความทุ่มเทของเบื้องหลัง
ถึงแม้การทำงานของคนเบื้องหลังนั้นไม่ใช่สิ่งที่ผู้ชมสามารถมองเห็นได้เหมือนกับการแสดง
แต่มันเป็นสิ่งที่สำคัญมากพอกับการแสดงที่ผู้คนมองว่าสำคัญ

ด้วยองค์ประกอบทั้งหมดที่ผสมผสานกันนี้ จึงบ่งบอกได้ว่า
ละครเวทีเป็นมากกว่าการแสดง
