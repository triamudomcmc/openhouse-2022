---
title: สร้างเสกสรรกลอน อักษรรูจี
author: ชมรมวรรณศิลป์ ต.อ.
thumbnail: /assets/articles/_thumbnails/wanasilp1.png
---

หากจะกล่าวถึงศิลปวัฒนธรรมไทยอันล้ำค่านั้น ก็จำต้องกล่าวถึง
"คำประพันธ์ไทย"
ซึ่งมีเอกลักษณ์เฉพาะตัวแตกต่างกับกวีนิพนธ์หรือร้อยกรองของชาติอื่นด้วยเหตุที่คำประพันธ์ไทยนั้นมีสัมผัสที่แพรวพราว
และมีการกำหนดฉันทลักษณ์ที่ชัดเจนและมีแบบแผนทำให้คำประพันธ์ไทยนั้นมีความไพเราะ
มีท่วงทำนองที่ชวนหลงใหล
อีกทั้งยังมีชั้นเชิงที่แพรวพราวอันกวีได้รจนาขึ้นเพื่อถ่ายทอดเรื่องราวอันน่าติดตาม
คำประพันธ์ไทยประเภทหนึ่งที่เป็นที่นิยมมากที่สุดนับตั้งแต่สมัยรัตนโกสินทร์ตอนต้นก็เห็นจะไม่พ้น
"กลอน"

พิมล แจ่มจรัส (๒๕๕๖: ๕๙๕) ได้ให้นิยามคำว่า "กลอน" ว่า
คำประพันธ์ที่มีสัมผัส ซึ่งมิใช่ โคลง, ฉันท์, กาพย์ หรือร่าย
และคำประพันธ์ประเภทกลอนนี้เองก็สามารถจำแนกด้วยลักษณะเนื้อหาเป็นประเภทย่อยได้หลายประเภท
ได้แก่ กลอนสุภาพ, กลอนนิราศ, กลอนนิทาน, กลอนเพลงยาว, กลอนเสภา,
กลอนบทละคร, กลอนดอกสร้อย และกลอนสักวา หากจำแนกตามคณะ
หรือจำนวนคำภายในวรรคก็สามารถจำแนกได้ ๕ ประเภท ได้แก่ กลอนสี่, กลอนหก,
กลอนเจ็ด, กลอนแปด และกลอนเก้า

![](/assets/articles/บทความประกอบ_สร้างเสกสรรกลอน-อักษรรูจี/media/image1.png)
กลอนประเภทที่ได้รับความนิยมมากที่สุดในวงการวรรณกรรมร่วมสมัย
คือ "กลอนสุภาพ" หรือ "กลอนตลาด" กลอนประเภทนี้จะมีจำนวน ๔ วรรค ต่อ ๑ บท
ได้แก่ และมี ๗-๙ คำ ต่อ ๑ วรรค คำสุดท้ายของวรรคแรก (วรรคสดับ)
จะสัมผัสสระกับคำที่ ๓ หรือคำที่ ๕ ของวรรคที่ ๒ (วรรครับ)
คำสุดท้ายของวรรคที่ ๒ จะสัมผัสกับคำสุดท้ายของวรรคที่ ๓ (วรรครอง)
และคำที่ ๓ หรือคำที่ ๕ ของวรรคที่ ๔ (วรรคส่ง) และคำสุดท้ายของวรรคที่ ๔
จะสัมผัสกับคำสุดท้ายของวรรคที่ ๒ ในบทถัดไป เรียกว่าการสัมผัสระหว่างบท
นอกจากการบังคับสัมผัสแล้ว
ยังมีข้อบังคับที่ว่าด้วยเสียงวรรณยุกต์ของคำสุดท้ายของวรรค
โดยคำสุดท้ายของวรรคแรกหรือวรรคสดับห้ามมีเสียงวรรณยุกต์สามัญ
คำสุดท้ายของวรรคที่สองของวรรคสดับต้องเป็นเสียงวรรณยุกต์เอก, โท
หรือจัตวาเท่านั้น ส่วนคำสุดท้ายของวรรคที่ ๓ หรือวรรครอง และวรรคที่ ๔
หรือวรรคส่ง จะต้องเป็นเสียงวรรณยุกต์สามัญหรือตรีเท่านั้น
และนอกจากนี้ยังมีสัมผัสภายในวรรค
ซึ่งเป็นสัมผัสสระหรือสัมผัสพยัญชนะเพื่อเพิ่มความไพเราะของบทกลอน

ภาพที่ ๑ แผนผังฉันทบักษณ์ของกลอนสุภาพ

ที่มา : อลงกรณรงค์ พลอยแก้ว. (๒๕๖๔)
https://www.trueplookpanya.com/learning/detail/34193

นอกจากกลอนสุภาพ ซึ่งได้รับความนิยมมากที่สุดแล้วยังมีกลอนอีกประเภทหนึ่ง
กวีมักใช้ในการกล่าวถึงการเดินทางและรำพึงรำพันถึงคนรัก กลอนประเภทนี้ คือ
"นิราศ" กลอนนิราศมีฉันทลักษณ์เหมือนกับกลอนเพลงยาว
ซึ่งเป็นกลอนที่บุรุษใช้เกี้ยวสตรีหรือใช้เป็นบทเจรจาตอบโต้
โดยเริ่มเรื่องด้วยวรรคที่ ๒ หรือวรรครับและจบเรื่องด้วยคำว่าเอย

กลอนอีกประเภทหนึ่งที่มีฉันทลักษณ์คล้ายกับกลอนนิราศและกลอนเพลงยาว คือ
"กลอนนิทาน" มักมีเนื้อหาเป็นเรื่องที่กวีแต่งขึ้นจากจินตนาการ
กลอนชนิดนี้เริ่มเรื่องด้วยวรรคที่ ๒ หรือวรรครับ
แต่สามารถจบเรื่องด้วยคำใดก็ได้ ไม่จำเป็นต้องจบเรื่องด้วยคำว่า "เอย"
เหมือนกลอนเพลงยาวและกลอนนิราศ

นอกจากกลอนที่เริ่มต้นด้วยวรรคที่ ๒ หรือวรรครับแล้ว
ยังมีกลอนบางจำพวกที่เริ่มต้นด้วยวรรคแรก หรือวรรคสดับ
กลอนเหล่านี้มักใช้ประกอบการแสดงหรือการละเล่น ได้แก่ กลอนเสภา,
กลอนบทละคร, กลอนดอกสร้อย และกลอนสักวา

กลอนเสภา เป็นกลอนที่ใช้ประกอบการขับเสภา มีฉันทลักษณ์เหมือนกลอนสุภาพ
โดยเริ่มเนื่องที่วรรคแรกหรือวรรคสดับ
แต่มีการควบคุมการลงเสียงให้เหมาะแก่การขับเสภาเพื่อความไพเราะ
ดังเช่นตัวอย่างต่อไปนี้

"ครั้นว่าไหว้ครูแล้วจับบท ดังปรากฏเรื่องราวมาแต่ก่อน

> ครั้งสมเด็จพระพันวษานรากร ครองนครกรุงศรีอยุธยา
>
> เกษมสุขแสนสนุกดังเมืองสวรรค์ พระเดชนั้นแผ่ไปในทิศา
>
> เป็นปิ่นภพลบโลกโลกา ครอบครองไพร่ฟ้าประชากร

(เสภาเรื่องขุนช้างขุนแผน ตอนกำเนิดขุนช้างขุนแผน : กรมศิลปากร)

นอกจากกลอนเสภาแล้ว
กลอนบทละครก็เป็นกลอนอีกชนิดหนึ่งที่ใช้เพื่อประกอบการแสดง
โดยกลอนประเภทนี้จะใช้เป็นบทในการดำเนินเรื่องของการแสดงประเภทละคร
มักเริ่มเรื่องด้วยคำว่า "มาจะกล่าวบทไป"
เริ่มต้นบทบาทตัวละครเอกหรือตัวละครชนชั้นปกครองด้วยคำว่า "เมื่อนั้น"
และเริ่มต้นบทบาทของตัวละครรอง หรือตัวละครสามัญชนด้วยคำว่า "บัดนั้น"
ส่วนการสัมผัสนั้น มีข้อบังคับเช่นเดียวกับกลอนสุภาพ ดังตัวอย่างต่อไปนี้

"มาจะกล่าวบทไป ถึงระเด่นลันไดอนาถา

เสวยราชย์องค์เดียวเที่ยวรำภา ตามตลาดเสาชิงช้าหน้าโบสถ์พราหมณ์

อยู่ปราสาทเสาคอดยอดด้วน กำแพงแก้วแล้วล้วนด้วยเรียวหนาม

มีทหารหอนเห่าเฝ้าโมงยาม คอยปราปปรามประจามิตรที่คิดร้าย"

> (บทละครเรื่องระเด่นลันได : พระมหามนตรี)

กลอนที่ใช้ในการละเล่นมีทั้งสิ้น ๒ ประเภท ได้แก่ กลอนดอกสร้อยและกลอนสักวา
กลอนสองชนิดนี้มักใช้เป็นบทเจรจาตอบโต้หรือพรรณนาถึงสิ่งใดสิ่งหนึ่ง
กลอนดอกสร้อยจะเริ่มต้นด้วยวรรคแรกหรือวรรคสดับที่แปลกไปจากกลอนประเภทที่กล่าวไปข้างต้น
กล่าวคือ จะต้องมี ๒ บทแต่งต่อเนื่องเป็นเรื่องเดียวกัน จะมี ๔
คำในวรรคแรกของบทแรกโดยมีคำที่ ๒ เป็นคำว่า "เอ๋ย" และคำสุดท้ายของบทที่ ๒
เป็นคำว่า เอย" ดังตัวอย่างต่อไปนี้

"วังเอ๋ยวังเวง  หง่างเหง่งย่ำค่ำระฆังขาน

> ฝูงวัวควายผ้ายลาทิวากาล  ค่อยค่อยผ่านท้องทุ่งมุ่งถิ่นตน
>
> ชาวนาเหนื่อยอ่อนต่างจรกลับ  ตะวันลับอับแสงทุกแห่งหน
>
> ทิ้งทุ่งให้มืดมัวทั่วมณฑล  และทิ้งตนตูเปลี่ยวอยู่เดียวเอย

(กลอนดอกสร้อยรำพึงในป่าช้า : พระยาอุปกิตศิลปสาร)

ส่วนกลอนสักวานั้นมีฉันทลักษณ์เหมือนกับกลอนสุภาพโดยทั่วไป แต่ต้องมี ๒
บทต่อเนื่องเป็นใจความเดียวกัน เริ่มต้นเรื่องด้วยคำว่า "สักวา"
และจบด้วยคำว่า "เอย" ดังตัวอย่างต่อไปนี้

สักวาดาวจระเข้ก็เหหก  ศีรษะตกหันหางขึ้นกลางหาว \
  เป็นวันแรมแจ่มแจ้งด้วยแสงดาว น้ำค้างพราวปรายโปรยโรยละออง \
  ลมเรื่อยเรื่อยเฉื่อยฉิวต้องผิวเนื้อ  ความหนาวเหลือทานทนกมลหมอง \
  สกุณาดุเหว่าก็เร่าร้อง  พอแสงทองส่องฟ้าขอลาเอย

(สักวาดาวจระเข้ : ไม่ปรากฏนามผู้แต่ง)

นอกจากฉันทลักษณ์ซึ่งเป็นข้อบังคับแล้ว
กวีบางท่านได้เพิ่มเติมข้อบังคับลงไปเพื่อเพิ่มความไพเราะและลีลาที่แพราวพราวมากยิ่งขึ้น
เรียกว่า "กลบท" กลบทสำหรับคำประพันธ์ปาะเภทกลอนนั่นมีหลายชนิด อาทิ
กลบทกวางเดินดง, กลบทตะเข็บไต่ขอน, กลบทช้างชูงวง ฯลฯ

จากที่กล่าวมาข้างต้นสามารถสรุปได้ว่า
กลอนเป็นคำประพันธ์ที่เคร่งครัดในเรื่องสัมผัสและเสียงวรรณยุกต์ท้ายวรรคเพื่อความไพเราะ
กลอนจึงเป็นศิลปวัฒนธรรมอันล้ำค่าประการหนึ่งที่ประชาชนชาวไทยควรอนุรักษ์ไว้ให้คงอยู่สืบไป

**โดย ชมรมวรรณศิลป์ ต.อ.**

**แหล่งอ้างอิง**

กระทรวงศึกษาธิการ. **วรรณคดีลำนำ ชั้นประถมศึกษาปีที่ ๒.** พิมพ์ครั้งที่
๓. กรุงเทพฯ: โรงพิมพ์สำนักงาน
คณะกรรมการส่งเสริมสวัสดิการและสวัสดิภาพครูและบุคลากรทางการศึกษา, ๒๕๕๕.

กรมศิลปากร. **เสภาเรื่องขุนช้างขุนแผน.** พิมพ์ครั้งที่ ๑๐. กรุงเทพฯ:
ศิลปาบรรณาคาร, ๒๕๐๘.

พิมล แจ่มจรัส. **เขียน.** พิมพ์ครั้งที่ ๒. กรุงเทพฯ: แสงดาว, ๒๕๕๖.

มหามนตรี, พระ. **บทละครเรื่องละเด่นลันได.** พิมพ์ครั้งที่ ๗. กรุงเทพฯ:
เกษมบรรณกิจ, ๒๕๑๐.

สุภาพร มากแจ้ง. **กวีนิพนธ์ไทย ๑.** กรุงเทพฯ: โอเดียนสโตร์, ๒๕๓๕.

อุปกิตศิลปสาร, พระยา. **ไวยากรณ์ไทย ฉันทลักษณ์.** พิมพ์ครั้งที่ ๓.
กรุงเทพฯ: ไทยวัฒนาพานิช, ๒๔๙๗.

\_\_\_\_\_\_\_\_\_\_\_\_\_. **กลอนดอกสร้อยรำพึงในป่าช้า.** กรุงเทพฯ:
ธารปัญญา, ๒๕๔๒.
