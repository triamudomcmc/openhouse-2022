---
title: เตรียมอุดมฯ ไม่ใช่สถานที่ แต่คือผู้คน
author: แผนการเรียนภาษา-ภาษาฝรั่งเศส รุ่น 85
thumbnail: /assets/articles/_thumbnails/places.jpg
---

ตั้งแต่ผู้เขียนได้ก้าวเท้าเข้ามาในโรงเรียนเตรียม\...
จะว่าก้าวเท้าเข้ามาก็ไม่อาจกล่าวได้เต็มปากนัก เพราะนอกจากวันมอบตัวแล้ว
ในเทอมแรกผู้เขียนก็ไม่มีโอกาสที่จะเหยียบเข้าไปในโรงเรียนอีกเลย

เอาเป็นว่า ตั้งแต่ชื่อผู้เขียนได้ติดอยู่ในประกาศรายชื่อผู้สอบเข้าได้
และได้มีชื่อติดอยู่ในใบรายชื่อของโรงเรียนสีหวานใจกลางกรุงเทพฯ นี้
แม้ว่าผู้เขียนจะแทบไม่ได้สัมผัสบรรยากาศแท้จริงของโรงเรียนเลย
เช่นเดียวกับคนอื่น ๆ ในรุ่นเดียวกัน แต่การได้มาอยู่ในสังคมแห่งนี้
แม้จะเป็นเพียงการติดต่อผ่านออนไลน์
ผู้เขียนก็ยังคงสัมผัสได้ถึงหลายสิ่งอย่าง
ในหมู่ผู้คนมากมายซึ่งได้มาอยู่รวมกันในโรงเรียนแห่งนี้ 

ก่อนอื่นคงต้องขอบอกก่อนว่า
สิ่งที่จะได้เขียนต่อไปนี้เป็นเพียงมุมมองของผู้เขียนเท่านั้น
ในมุมมองของผู้อื่นก็อาจแตกต่างกันออกไป เหมือนกับลูกบาศก์ลูกหนึ่ง
มองด้านหนึ่งอาจเป็นสีขาว มองด้านหนึ่งอาจเป็นสีดำ
ถ้ามองอีกด้านหนึ่งก็อาจเป็นสีเทา ๆ ก็ได้ 

ดังนั้นก็ขอให้น้อง ๆ ใช้วิจารณญาณในการอ่าน และศึกษาข้อมูลต่าง ๆ
ให้รอบด้าน ทั้งข้อดีและข้อเสีย แล้วก็ขอให้ใช้ดุลยพินิจพิจารณาดูว่า
โรงเรียนเตรียมอุดมศึกษาแห่งนี้เป็นอย่างไร
และควรที่จะมาสอบเข้าหรือไม่อย่างไร

แม้ว่าผู้เขียนจะยังไม่ได้สัมผัสถึงบรรยากาศในโรงเรียน
ไม่ได้สัมผัสบรรยากาศตึกศิลป์ โรงใหญ่ โดมทอง สระน้ำคูบัว หรือสถานที่ต่าง
ๆ แต่สิ่งที่ผู้เขียนสัมผัสได้คือ "คน"

ผู้คนนี้ ผู้เขียนเห็นว่าเป็นหลักใหญ่ใจความของสถานที่หลายสถานที่
แม้แต่โรงเรียนเตรียมอุดมศึกษาเอง อย่างที่สำนวนไทยได้กล่าวไว้ว่า
"คับที่อยู่ง่าย คับใจอยู่ยาก" 

สิ่งหนึ่งที่เด็กเตรียมฯ ได้ทำสืบทอดต่อ ๆ กันมา จากรุ่นสู่รุ่น
อาจจะเรียกว่าเป็นวัฒนธรรมหรือประเพณีก็ดูจะไม่ผิดนัก
นั่นก็คือการทำหนังสือหรือ Mock Exam
เป็นแนวทางให้รุ่นน้องได้ศึกษาโจทย์ต่าง ๆ ไว้เป็นแนวข้อสอบให้น้อง ๆ
ได้อ่านและฝึกฝนเพื่อเตรียมพร้อมสู่การสอบเข้า 

ในปีนี้สายการเรียนของผู้เขียนได้เลือกทำเป็นในรูปแบบ Mock Exam
ควบคู่ไปกับการทำคอนเทนต์ต่าง ๆ ซึ่งเกี่ยวกับการสอบเข้าและประเทศฝรั่งเศส 

หลาย ๆ อย่าง ที่ผู้เขียนได้ประสบพบเจอ
ผู้เขียนเคยคิดว่าหลายอย่างเป็นการเกินความสามารถของนักเรียน ม.ปลายไปมาก
เพื่อนร่วมสายการเรียนก็สามารถที่จะทำงานหลายอย่างให้สำเร็จลุล่วงและผลงานนั้นออกมาดีอย่างไม่น่าเชื่อ
เช่นการทำกราฟิกที่ผู้เขียนเห็นว่าเทียบเท่ามืออาชีพเลยก็ว่าได้
ทั้งการคิดคอนเทนต์สารพัดซึ่งผู้เขียนเห็นว่าน่าสนใจมาก
ไปจนถึงการทำวิดีโอต่าง ๆ เช่นพอดแคสต์หรือวิดีโอแนะนำให้น้อง ๆ รู้จัก
และรวมถึงการคิดโจทย์ต่าง ๆ
ซึ่งผู้เขียนเห็นว่าเป็นประโยชน์มากกับการเตรียมตัวสอบเข้า
และอีกหลายสิ่งอย่างที่ผู้เขียนไม่ได้พูดถึงในที่นี้

กิจกรรมของโรงเรียนด้วยก็เช่นกัน
ซึ่งหลายกิจกรรมนักเรียนเป็นผู้ดำเนินการแทบจะทั้งหมด
คุณครูเพียงแต่ดูแลให้เป็นไปด้วยความเรียบร้อยและสนับสนุนในด้านต่าง ๆ
เท่านั้น

บางทีอาจเรียกได้ว่าโรงเรียนเตรียมอุดมศึกษาแห่งนี้เป็นโรงเรียนที่ขับเคลื่อนด้วยนักเรียนเป็นส่วนใหญ่เลยก็ว่าได้

ตั้งแต่การเลือกชมรม ซึ่งคณะกรรมการกิจกรรมพัฒนาผู้เรียน หรือ กช.
เป็นผู้ดูแลและดำเนินการนั้น
หน้าเว็บที่ใช้เลือกชมรมก็ทำออกมาได้ดีเสียจนผู้เขียนคิดว่าเป็นมืออาชีพทำ
แต่เมื่อมารู้ภายหลังว่าคนที่ทำก็คือนักเรียน ม.ปลายด้วยกัน ไม่ใช่ใครอื่น
ทำให้ผู้เขียนรู้สึกทึ่งและชื่นชมในความสามารถของ กช. มาก 

รวมไปถึงกิจกรรม Open House ด้วย
ซึ่งทั้งปีที่แล้วและปีนี้จัดในรูปแบบออนไลน์ กช.
ก็สามารถรังสรรค์ผลงานออกมาได้อย่างสวยงามตระการตา
และสามารถควบคุมดูแลการประสานงานระหว่างสายการเรียนต่าง ๆ
ให้เป็นไปด้วยความเรียบร้อยได้เป็นอย่างดีเยี่ยม

รวมถึงในสายการเรียนที่ทำออกมาได้อย่างดีเยี่ยม ดีเลิศ สุดยอด ฯลฯ
เลยก็ว่าได้
พูดอย่างนี้อาจจะดูเป็นการเอออวยสายการเรียนตัวเองมากเกินไปหน่อย
แต่ก็เป็นที่ประจักษ์กันอยู่แล้วในเว็บไซต์โอเพ่นเฮ้าส์นี้

ซึ่งทั้งหมดคงต้องยกให้เป็นเครดิตของทุก ๆ คน
ในการสายการเรียนภาษา-ภาษาฝรั่งเศส ซึ่งได้ทุ่มเทแรงกายแรงใจและความสามารถ
ทำให้งานนี้สำเร็จได้ด้วยดี
นี่เป็นอีกสิ่งหนึ่งที่ผู้เขียนเห็นว่าเด็กเตรียมฯ นี้มีความสามารถจริง ๆ
ทั้งการทำวิดีโอที่สนุกสนานแบบ 300% ทั้งสองวิดีโอ
และการเขียนบทความที่ผู้เขียนรู้สึกประทับใจมาก

แต่ถ้าจะกล่าวถึงคนเขียนบทความกับทำวิดีโอก็คงไม่ยุติธรรมนัก
คนที่ขาดไม่ได้เลยก็คือเฮดประสานงานกับทาง กช.
ซึ่งทำหน้าที่ประสานงานได้อย่างดีมาก
รวมไปถึงผู้ช่วยเฮดทั้งสองก็ทำหน้าที่ได้ดีไม่มีบกพร่องเลยแม้แต่น้อย

อีกหนึ่งสิ่งที่จะขาดไม่ได้เลยก็คือความร่วมมือร่วมใจกันของทุก ๆ คน
ซึ่งมีส่วนร่วมในงาน และแม้จะไม่ได้มีส่วนร่วม
แต่ก็คือว่าเป็นกำลังใจหนึ่งเหมือนกัน หากขาดความร่วมมือร่วมใจตรงนี้แล้ว
งานก็คงไม่อาจสำเร็จได้ด้วยดี และไม่มีทางที่จะงดงามอย่างนี้แน่

ก็อวยมามากพอแล้ว ถ้าน้อง ๆ
คนไหนอยากจะเห็นว่าสวยสดงดงามจริงอย่างที่คุยรึเปล่า
ก็ให้ไปดูด้วยตาด้วยเองได้เลย เพราะสิบปากว่าก็ไม่เท่าตาเห็น

อีกเรื่องที่ผู้เขียนเห็นว่าจะไม่กล่าวถึงไม่ได้เลย ก็คือกิฟต์ไทย

กิฟต์ไทย คือโครงการความสามารถพิเศษด้านภาษาไทย ซึ่งโรงเรียนได้จัดขึ้น
และในโครงการนี้ก็มีหลายสิ่งอย่างที่ผู้เขียนได้เข้าไปสัมผัส

ในช่วงต้น จะมีการจัดงานวันภาษาไทยแห่งชาติขึ้น
ในครั้งนี้ก็เป็นการจัดในรูปแบบออนไลน์ไปตามสถานการณ์
ซึ่งทำให้หลายสิ่งหลายอย่างจำเป็นที่จะต้องปรับเปลี่ยน

กิจกรรมนี้แบ่งออกเป็นหลายส่วน เท่าที่จำได้คือ มีในส่วนของการแข่งขัน
และการแสดงฉ่อย
และในส่วนของการแข่งขันก็จะแบ่งแยกย่อยได้อีกเป็นการแข่งขันประเภทต่าง ๆ 

การควบคุมดูแลกิจกรรมดังว่านี้ไม่ใช่เรื่องง่ายเลย
เพราะจะต้องประสานงานหลายฝ่ายหลายบุคคล ให้ทำงานสอดคล้องกันได้ 

แต่ทุก ๆ คน ทำงานออกมาได้อย่างที่ผู้เขียนเห็นว่าเป็นที่น่าพึงพอใจมาก
ทั้งพิธีกรที่สามารถทำหน้าที่ได้เป็นอย่างดี ทั้งผู้ที่ทำหน้าที่นับคะแนน
คิดโจทย์
ก็สามารถทำงานได้ดีจนงานในภาพรวมสำเร็จได้ด้วยดี อีกทั้งการแสดงฉ่อยที่ทำออกมาได้สนุกสนานมาก
(ก.ไก่ล้านตัว) ถ้าน้อง ๆ คนไหนอยากจะดูก็สามารถไปหาดูในยูทูปได้

อีกส่วนสำคัญของการเรียนกิฟต์ไทยคือ การทำโครงงาน
ซึ่งผู้เขียนคิดว่ามีลักษณะคล้ายกับงานวิจัยในระดับอุดมศึกษา
การทำโครงงานนี้กินระยะเวลายาวนานหลายเดือน
ซึ่งต้องอาศัยทั้งความรู้ความสามารถและความสามัคคีกันของคนในกลุ่ม
เพื่อจะทำให้งานสำเร็จได้ ซึ่งเมื่อผู้เขียนได้สัมผัสกับการทำงานจริง ๆ
นั้น ผู้เขียนได้พบกับการร่วมกันทำงาน ช่วยกันหาข้อมูล ช่วยกันเขียนโครงงาน
ช่วยกันศึกษาวิเคราะห์ข้อมูลเพื่อทำโครงงาน
ทำให้สามารถดำเนินงานไปได้อย่างราบรื่น

กล่าวถึงการทำงานโดยรวมมาพอสมควร ต่อไปจะขอกล่าวถึงเรื่องปัจเจกบ้าง

ผู้คนในโรงเรียนแห่งนี้ อย่างที่ได้กล่าวไปแล้วว่ามากด้วยความสามารถ
และเป็นความสามารถในหลากหลายประเภท
ผู้เขียนได้รับชมรับฟังรับรู้มาจากหลายที่
ทั้งความสามารถด้านศิลปะที่บางคนซึ่งผู้เขียนได้เห็นผลงานนั้น
ได้สร้างสรรค์ผลงานออกมาได้วิจิตรงดงามมาก
ผู้เขียนยังได้พบผู้มีความสามารถในด้านต่าง ๆ อีกมาก เช่นด้านการแสดง
การพูด การร้องเพลง เล่นดนตรี การเต้น การกีฬา การเขียน การออกแบบเสื้อผ้า
ฯลฯ 

ขนาดได้เรียนออนไลน์ ยังพบหน้ากันน้อยครั้ง
ผู้เขียนยังพบเห็นถึงความสามารถขนาดนี้
ผู้เขียนจึงแน่ใจได้ว่าหากไปเรียนที่โรงเรียนก็จะได้เห็นอีกมากแน่นอน

ทั้งหมดที่ผู้เขียนได้เขียนมานี้
ไม่ได้หมายความว่าผู้ไม่มีความสามารถจะไม่มีที่ยืนเลย เมื่อน้อง ๆ
ได้ก้าวเข้ามาในรั้วเตรียมฯ แล้ว จะมีหลายกิจกรรมที่ได้เปิดโอกาสให้ทุก ๆ
คนได้แสดงความสามารถ ฝึกฝน และศึกษาในสิ่งที่สนใจ
เช่นกิจกรรมโอเพ่นเฮ้าส์นี้เป็นต้น

ทั้งหมดที่ได้กล่าวมานี้
ผู้อ่านจะเห็นได้ว่าเด็กเตรียมนั้นไม่ใช่จะเก่งเพียงแค่วิชาการในห้องเรียนเพียงอย่างเดียว
แต่การทำกิจกรรมต่าง ๆ ก็ดีเยี่ยมเช่นกัน สมดังท่อนหนึ่งในเพลง
"เตรียมอุดมศึกษา" ที่ว่า "เรียนเราเด่น เล่นเราดี กีฬาเลิศ"

ในเรื่องของความสามารถต่าง ๆ
และการทำงานผู้เขียนก็คงต้องขอจบแต่เพียงเท่านี้ 

หากแต่อีกสิ่งหนึ่งซึ่งผู้เขียนได้พบเจอในโรงเรียนเตรียมอุดมศึกษาแห่งนี้
ซึ่งจะไม่กล่าวถึงไม่ได้เป็นอันขาดเลย สิ่งนั้นก็คือ "มิตรภาพ"

สิ่งที่ขาดไม่ได้เลยในการใช้ชีวิตในโรงเรียนมัธยมก็คือ "เพื่อน"
เพราะมนุษย์ต้องอยู่รวมกันเป็นสังคม ดังคำกล่าวของอริสโตเติลที่ว่า
มนุษย์เป็นสัตว์สังคม 

มิตรภาพนั้นเป็นของล้ำค่ายิ่ง เพื่อนก็เช่นกัน
ผู้เขียนเคยได้ยินคำกล่าวที่ว่า "คนที่อยู่ตัวคนเดียว ไม่มีเพื่อน
ย่อมไม่สำราญ ทั้งไม่ได้ความอิ่มใจที่เกิดจากความวิเวก
ถึงจะมีสมบัติเสมอด้วยองค์อินทร์ ก็เป็นคนน่าสงสาร
เพราะต้องมีเพื่อนจึงมีสุข"  (เนมิราชชาดก ขุททกนิกาย ชาดก 28/1443
อ้างอิงจากหนังสือ ขุมทรัพย์ทางปัญญาจากชาดก โดย พระธรรมกิตติวงศ์)

สังคมเพื่อนในเตรียมฯ ซึ่งผู้เขียนได้สัมผัสนั้น ไม่ใช่
"สังคมที่แข่งกันเรียน" แต่เป็น "สังคมที่พากันเรียน" แล้วยังเป็น
"สังคมที่พากันเล่น" อีกด้วย
กล่าวคือสังคมในโรงเรียนแห่งนี้ไม่ใช่โรงเรียนที่แข่งขันกันอย่างเข้มข้นแต่อย่างใด
และไม่ใช่สังคมที่มีแต่เด็กเนิร์ดอย่างที่บางคนอาจจะเคยได้ยินกัน
แต่เป็นสังคมที่ช่วยเหลือเกื้อกูลกัน ทั้งในด้านการเรียน ด้านกิจกรรม ฯลฯ
เมื่อเสร็จสิ้นภารกิจการเรียนแล้วก็ถึงเวลาที่จะผ่อนคลายจากความเครียด
ก็ยังคงเป็นเพื่อนไปทำกิจกรรมพักผ่อน เช่น เล่นเกม เที่ยวเล่น ดูหนัง
ดูซีรีส์ ฯลฯ เรียกได้ว่ามีทั้งร่วมทุกข์คือทุกข์จากความเครียดในการเรียน
และร่วมสุขคือความสุขในการพักผ่อนนั่นเอง

โดยเฉพาะในการเรียนออนไลน์ซึ่งทำให้ผู้เขียนเสียทั้งสุขภาพกายและสุขภาพจิตนั้น
หากไม่มีเพื่อน ๆ คอยช่วยเหลือและพูดคุยกันแล้ว
ความทุกข์จากการเรียนออนไลน์ของผู้เขียนก็คงจะมากกว่าเดิมหลายเท่า

ทั้งหมดทั้งมวลที่ได้กล่าวมานี้
ผู้เขียนได้สัมผัสโดยแทบไม่ได้ไปเหยียบโรงเรียนเลย

เมื่อจบการศึกษาออกไปแล้ว สิ่งที่ผู้เขียนจะระลึกถึงเป็นส่วนใหญ่
ก็คือผู้คน มิตรภาพ และความสุขที่ได้เฮฮากับเพื่อน ๆ
อาจจะนึกถึงอาคารสถานที่บ้าง แต่สิ่งที่จะนึกถึงเป็นส่วนใหญ่ก็คือผู้คน

ดังคำกล่าวของใครหลายคนว่า

"เตรียมอุดมฯ ไม่ใช่สถานที่ แต่คือผู้คน"

ขอบคุณ และ สวัสดี

เขียนและเรียบเรียง

โอม (IG: ohmpskz)

ในนามแผนการเรียนภาษา-ภาษาฝรั่งเศส รุ่น 85
