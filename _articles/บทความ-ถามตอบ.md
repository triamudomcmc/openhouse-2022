---
title: Q&A with ESPAÑOL 13
author: แผนการเรียนภาษา-ภาษาสเปน
thumbnail: /assets/articles/_thumbnails/spanish.jpg
---

ยินดีต้อนรับผู้ชมทุกท่าน เข้าสู่รายการ Q&A with ESPAÑOL 13
รายการที่จะพาทุกคนมาไขข้อสงสัยเกี่ยวกับเตรียมอุดมฯ
ตั้งแต่ทำไมถึงเข้าเตรียมอุดมฯ เตรียมตัวอย่างไรบ้าง
จนถึงประสบการณ์ในวันสอบ โดยในวันนี้เรามาพร้อมกับแขกรับเชิญทั้งสามท่าน
เชิญแนะนำตัวได้เลยค่ะ

                                            

เฟม : สวัสดีครับ เราชื่อเฟมนะ สอบเข้าสายศิลป์-สเปนได้ลำดับที่ 24
มาจากโรงเรียนชลประทานวิทยา  

ขิม : สวัสดีค่ะ เราชื่อขิม สอบเข้าสายศิลป์-สเปนได้ลำดับที่ 10
มาจากโรงเรียนอำนวยศิลป์

![](/assets/articles/บทความ-ถามตอบ/media/image1.jpeg)
เซีย : สวัสดีค่ะ เราชื่อเซีย
สอบเข้าสายศิลป์-สเปนได้ลำดับที่ 22 มาจากโรงเรียนสตรีวิทยา

โอเคค่ะ หลังจากที่เรารู้จักแขกรับเชิญสักเล็กน้อยกันแล้ว
มาเข้าสู่คำถามแรกกันดีกว่าค่ะ ทำไมถึงเลือกที่จะสอบเข้าสายศิลป์-สเปน
โรงเรียนเตรียมอุดมศึกษาคะ ?

เฟม : ที่เราเลือกเข้าสายศิลป์-สเปน
เพราะว่าเราชอบประเทศกับวัฒนธรรมของสเปน บวกกับชอบภาษาตะวันตก
แล้วก็คิดว่าภาษาสเปนน่าสนใจ ก็เลยตัดสินใจเลือกเรียนศิลป์-สเปน
แล้วก็เหตุผลที่เลือกเตรียมอุดมฯ
ก็เพราะว่าศิลป์-สเปนมีเปิดสอนแค่ไม่กี่โรงเรียน และเตรียมอุดมฯ
ก็เป็นหนึ่งในนั้น เรามองว่าเตรียมอุดมฯ
เป็นโรงเรียนที่ปฏิบัติต่อสายศิลป์-ภาษาดีมาก ๆ
แล้วเราก็ชอบสังคมที่นี่ด้วย อีกอย่างคือเราอยู่โรงเรียนเก่าตั้งแต่อนุบาล
ก็อยากลองเปลี่ยนบรรยากาศดูบ้าง

ขิม : เราเลือกมาเรียนศิลป์-สเปน เพราะเรามองว่าภาษาสเปน
เป็นภาษาที่คนใช้เยอะมาก ๆ มีคนใช้ภาษานี้เป็นอันดับสองของโลกเลย
ถ้าเราพูดสเปนได้ เรามองว่าสามารถต่อยอดโอกาสต่าง ๆ ในอนาคตได้อีกมากมาย
อีกอย่างคือวัฒนธรรมสเปนน่าสนใจและมีเสน่ห์มาก ๆ
เราก็เลยตัดสินใจเรียนสายการเรียนนี้ค่ะ

เซีย : เราอยากเข้าโรงเรียนเตรียมอุดมฯ
สายศิลป์-สเปนเพราะว่าเราชอบฟังเพลงแล้วเต้นมาก ๆ
แล้วพอมาลองดูเนื้อเพลงก็สังเกตว่าเพลงส่วนใหญ่เป็นเพลงภาษาสเปน
แล้วเราก็ได้เรียนภาษาสเปนมาจากที่โรงเรียนเก่าด้วยทำให้เราอยากพูด
อยากแปลภาษาสเปนได้ ทำให้เราสนใจที่จะสมัครสอบสายศิลป์-สเปนค่ะ

 

ขอบคุณสำหรับทุกคำตอบค่ะ เข้าสู่คำถามต่อไปกันเลยนะคะ
ทุกคนมีวิธีเตรียมตัวในการสอบเข้าอย่างไรกันบ้างคะ ?

เฟม : เราเตรียมตัวจริงจังประมาณ 3 เดือนก่อนสอบ
ด้วยความที่เรามีเวลาเตรียมตัวไม่มากบวกกับความขี้เกียจส่วนตัวด้วย
ก็เลยเน้นทำโจทย์อย่างเดียวเลย
โจทย์ที่ทำส่วนใหญ่ก็ซื้อหนังสือรุ่นพี่หรือหนังสือโจทย์ที่เขาแนะนำกันมาทำ
จริง ๆ ถ้าลองทำโจทย์แล้วคะแนนออกมาไม่ดีก็ยังไม่ต้องกังวลนะ
เพราะตอนที่เราทำโจทย์ช่วงแรก ๆ เราก็เป็นเหมือนกัน ลองฝึกไปเรื่อย ๆ
เดี๋ยวก็จะดีขึ้นเอง ส่วนเวลาในการอ่านหนังสือ เราไม่ได้กำหนดเวลาขนาดนั้น
อ่านไปเรื่อย ๆ
มีเวลาว่างช่วงพักเที่ยงหรือมีคาบว่างที่โรงเรียนเราก็เอาโจทย์มาทำ
ส่วนเรื่องเรียนพิเศษนี่แล้วแต่เลย จริง ๆ เรามองว่าถ้าเตรียมตัวมาดี
เรียนพิเศษก็ไม่ได้จำเป็นขนาดนั้น
อย่างเราก็ลงเรียนแค่วิชาภาษาอังกฤษไปที่เดียว (แถมไม่ค่อยได้เรียนด้วย
เพราะเป็นคนขี้เกียจมาก) เราว่าการทำโจทย์นี่สำคัญที่สุดแล้ว
เพราะเราจะได้รู้ว่าข้อสอบจะออกประมาณไหน

ขิม : เราเตรียมตัวประมาณช่วงปิดเทอมขึ้น ม.3
เราเริ่มเรียนวิชาภาษาไทยเป็นวิชาแรกเลย
ภาษาไทยเราเลือกที่จะเรียนพิเศษเพราะเรารู้สึกเข้าใจง่ายมากกว่าการอ่านเอง
เพราะครูจะมีทริกให้ท่องต่าง ๆ เราก็เรียนตั้งแต่พื้นฐาน ม.ต้น
แล้วก็พวกคอร์สสอบเข้าเตรียม จนถึงตะลุยโจทย์
สำหรับวิชาภาษาอังกฤษเราก็ซื้อหนังสือแบบฝึกหัดมาทำเอง
แล้วก็มีเรียนเนื้อหากับตะลุยโจทย์เหมือนกัน
ส่วนสังคมเราเก็บไว้เรียนท้ายสุดเลย เราเน้นตั้งใจเรียนในห้องเอา
แล้วก็อ่านหนังสือไปด้วย ตอนช่วงใกล้ ๆ สอบก็ไปเรียนคอร์สสรุป 1
วันเพิ่มค่ะ

เซีย : เราเตรียมตัวประมาณ 6 เดือนค่ะ ตั้งแต่การปูพื้นฐานในทุก ๆ วิชาเลย
ภาษาไทยกับสังคมคือเราเรียนพิเศษและทำโจทย์ควบคู่กัน
แต่เรารู้สึกว่าเราถนัดเลยทำให้เราผ่านไปได้
แต่ด้วยความที่เราเนี่ยไม่ค่อยเก่งภาษาอังกฤษและเริ่มช้าที่สุด
เราเลยต้องพยายามมาก ๆ ทำแบบฝึกหัดบ้าง เรียนพิเศษภาษาอังกฤษบ้าง

แล้วก็ใช้วิธีจำคำศัพท์จากในโจทย์ คำไหนเราไม่รู้ไม่แน่ใจก็จะจดคำศัพท์ไว้
แล้วเราก็จะกลับมาอ่านทำให้จำได้มากขึ้น เราทุ่มเทกับภาษาอังกฤษค่อนข้างมาก
แบบที่ว่าในวันก่อนสอบคือนั่งอ่านศัพท์กับดูโจทย์ที่ทำอยู่เลย เราพยายามมาก
แบบไฟลุกเลย ก็เลยผ่านมันมาได้ 

![](/assets/articles/บทความ-ถามตอบ/media/image2.jpeg)
 

พูดถึงเรื่องการเตรียมตัวกันไปแล้ว
เรามาต่อกันเลยดีกว่าค่ะว่าแล้วข้อสอบในวันจริงนี่เป็นยังไงบ้าง
ไหนลองรีวิวข้อสอบกันหน่อยค่ะ

เฟม : ในส่วนของข้อสอบที่เราจะรีวิวก็คือวิชาสังคมนะ จริง ๆ หลาย ๆ
คนชอบบอกว่า ถ้าไม่ได้สังคมให้เทไปทำไทยกับอังกฤษเลย แต่สำหรับเรา
แนะนำว่าถ้ามีเวลาก็ให้เก็บสังคมไปด้วยดีกว่า
เพราะคนส่วนใหญ่ทำสังคมกันได้ไม่เยอะ ถ้าเราทำได้เยอะ จะได้เปรียบมาก
แต่ข้อสอบสังคมของเตรียมอุดมฯนี่ ก็ยากพอตัวเลย ทุก ๆ
ปีข้อสอบสังคมจะออกกว้างมาก ๆ มีทั้งเนื้อหาที่เรียนและข่าวรอบตัว
เราแนะนำให้ดูข่าวเยอะ ๆ นะ จะช่วยได้มาก
อย่างปีเราก็มีออกเรื่องนโยบายของรัฐในช่วงสถานการณ์โควิด-19 ถ้าดูข่าวบ่อย
ๆ จะตอบข้อนี้ได้สบายเลย

ขิม : สำหรับวิชาภาษาไทย สายศิลป์มีสอบสองชุด
โดยข้อสอบภาษาไทยก็จะถามทั้งวรรณคดี คำประพันธ์ วรรณศิลป์ การสร้างคำ
คำจากภาษาต่างประเทศ เสียงสระ/พยัญชนะ ฯลฯ
มีเนื้อหาบางข้อก็ต้องใช้การวิเคราะห์ บางข้อก็ต้องใช้การท่องจำ
ข้อสอบก็จะมีทั้งง่ายแล้วก็ยากสลับกันไป

เซีย : ในส่วนของวิชาภาษาอังกฤษเนี่ย ตอนทำเรามีความมั่นใจกับวิชานี้ประมาณ
50/50 เลย เท่าที่เราจำได้นะ grammar ง่ายนะ แต่ก็ไม่ควรประมาทเลยค่ะ
โดยเฉพาะตรง error ไม่ควรประมาทนะ แล้วก็มี conversation ค่อนข้างยาว
ต้องใช้สติเยอะ ๆ เลย แล้วก็ reading
เยอะมากแบบครึ่งหนึ่งของข้อสอบได้เลยค่ะ ปีของเรามีเรื่องของโควิด-19 ด้วย
ตอนทำโจทย์ก็ลองฝึก reading มาดี ๆ นะคะ แล้วก็ที่เด็ดที่สุด
!เบ็ดเตล็ดปีเราก็มีเยอะนะ แบบ comic อะไรแบบนี้
แล้วเราก็คิดว่าทุกคนน่าจะเคยเห็นรูปจิงโจ้ในตำนาน
ที่ถามว่ากระเป๋าหน้าท้องของจิงโจ้เรียกว่าอะไร
ประมาณนี้สำหรับข้อสอบภาษาอังกฤษ

ว่าแต่วันสอบนี่ มีประสบการณ์ เรื่องพีก ๆ หรือสิ่งที่อยากแนะนำให้รุ่นต่อ
ๆ ไปไหมคะ ?

เฟม : มีอย่างหนึ่งที่อยากแนะนำคือไม่ต้องไปเช็กคำตอบหลังออกจากห้องสอบนะ
จริง ๆ ก่อนวันสอบเราก็บอกกับเพื่อนไว้แล้วว่าจะไม่เช็กคำตอบ
แต่วันจริงก็คือทำไม่ได้ จำได้ว่าตอนเจอเพื่อนก็นั่งเช็กคำตอบกัน เอาจริง ๆ
ต่อให้ถูกเยอะแค่ไหน แต่ถ้าเจอข้อผิดมันก็เสียดายอยู่ดีนะ
แล้วบวกกับบรรยากาศวันนั้นที่ คนเยอะมาก แล้วทุกคนดูเก่งมาก
ก็เครียดเพิ่มไปอีก จำได้เลยว่าตอนกลับบ้านวันนั้นคือซึมมาก
ดังนั้นย้ำเลยว่าสอบเสร็จไม่ต้องไปเช็กคำตอบ ทำใจสบาย ๆ
หากิจกรรมผ่อนคลายตัวเองเลย

ขิม : ในวันสอบ คือห้องน้ำ hall เราใช้ได้แค่ห้องเดียว
แล้วช่วงพักกลางวันทุกคนก็มาต่อคิวเข้าห้องน้ำกันแล้วคิวยาวมาก ๆ
กว่าเราจะได้เข้าก็กินเวลาไปครึ่งหนึ่งแล้ว ดังนั้นการบริหารเวลาสำคัญมาก ๆ

![](/assets/articles/บทความ-ถามตอบ/media/image3.jpeg)
เซีย : เรื่องพีก ๆ ของเราก็คือ
ปีเราเปลี่ยนเวลาสอบและจำนวนข้อ ! แบบงงเลยค่ะ เข้าสอบแบบวัดดวงครึ่ง
ความรู้ในหัวครึ่ง แล้วตอนเขียนชื่อใส่กระดาษคำตอบ
เราใช้ปากกาหมึกซึมซึ่งไม่ดีเลยทุกคน แล้วมันเปื้อน
ตอนนั้นเราก็พยายามตั้งสติแล้วก็ขีดฆ่าแล้วเขียนใหม่
ก็คืออยากจะให้ทุกคนเนี่ยระวังของอุปกรณ์การสอบด้วย แล้วก็เริ่มทำข้อสอบ
เราเปิดมาปุ๊บเรากำลังจะทำข้อสอบสังคม
เราก็นั่งทำข้อที่เราทำได้แล้วก็ข้อไหนทำไม่ได้เราก็ข้ามไปจนหมดวิชาสังคม
แล้วเรารู้สึกว่า เราทำแบบเกือบไม่ได้เลย
เราก็ต้องตั้งสติแล้วก็พยายามไปทำข้อสอบภาษาไทยก่อนซึ่งพอทำได้
ทำให้เรารวบรวมสติในห้องสอบได้ หลังจากนั้นก็ทำได้สบายเลย
พอตอนพักปีเราเค้าก็ไม่ให้ออกไปไหน เราเลยต้องนั่งทานของว่างที่เค้าจัดให้
อันนี้ก็พึ่งดวงเลยค่ะ
ตอนนั้นคิดในใจอย่างเดียวเลยว่าต้องทานให้อิ่มเพื่อจะได้ทำข้อสอบได้
พอสอบภาคบ่ายเราก็รู้สึกทำได้บ้าง จนเลิกเราก็ได้ออกมาข้างนอก
แล้วตอนนั้นคือเราไม่มีโทรศัพท์ทำให้เดินหาผู้ปกครอง 1 ชั่วโมง เต็ม ๆ เลย
สุดท้ายมาเจอกันหน้าร้านอาหาร
อยากจะบอกทุกคนที่มาสอบว่าถ้าสอบเสร็จก็นัดกับผู้ปกครองดี ๆ ด้วยน้าทุกคน
แล้วก็หลังสอบเสร็จอย่าไปดูเฉลยในโทรศัพท์ พักเลยนะ
ยิ่งดูเรายิ่งรู้สึกแย่แบบตอนแรกเราแทบหมดหวังเลยว่าจะสอบไม่ติดแล้วแต่สุดท้ายคือเราก็ติดเพราะฉะนั้นอย่าสนใจหลังสอบเลยนะทุกคน
ทำในห้องสอบให้เต็มที่ แข่งกับตัวเองดีกว่า

ลองรีวิวเตรียมอุดมฯในยุคออนไลน์กันหน่อยสิคะ ว่าเข้ามาแล้วเป็นอย่างไรบ้าง
?

เฟม :  สำหรับเตรียมอุดมฯ นะ เราคิดว่าจริง ๆ เตรียมอุดมฯ
เป็นโรงเรียนที่มีกิจกรรมให้ทำเยอะมาก ถึงแม้จะออนไลน์ก็ยังมีกิจกรรมให้ทำ
แล้วก็เป็นโรงเรียนที่ให้ค่ากับสายศิลป์-ภาษาจริง ๆ
และอีกสิ่งหนึ่งที่เราประทับใจมาก ๆ ก็คือเพื่อน ๆ ในโรงเรียน
เพื่อนแต่ละคนที่เรารู้จักนี่ตั้งใจเรียนกันมาก ๆ
ทำให้เรามีแรงที่จะเรียนมากขึ้นด้วย 

ขิม : ถึงแม้ว่าจะเรียนออนไลน์ แต่เราก็ได้รู้จักกับหลายคนมาก ๆ
ทั้งเพื่อนในห้อง เพื่อนที่ชมรม พี่ห้อง/พี่สาย ซึ่งทุก ๆ
คนน่ารักกันหมดเลย ในห้องเรียนก็ช่วยกันเรียนตลอดเลย
ส่วนกิจกรรมในเตรียมอุดมฯ หลายอย่างก็เปลี่ยนเป็นในรูปแบบออนไลน์แทน
แต่เราเชื่อว่าถ้าได้เปิดออนไซต์ก็น่าจะมีกิจกรรมให้ทำเยอะขึ้น

เซีย : เรารู้สึกเฟลนะเพราะรุ่นเราคือเปิดมาก็เจอโควิดเลย
ทำกิจกรรมทุกอย่างผ่านออนไลน์ เลยทำให้เรารู้สึกได้ทำกิจกรรมน้อยลง
ไม่ค่อยได้เจอเพื่อนเลย ส่วนการเรียนก็จะเรียนและสอบในรูปแบบออนไลน์ 100%
เลยในเทอมแรก ทำเราเครียดแล้วก็เฟลไปมากเลย เพราะอยู่แต่กับหน้าจอ
แต่ตอนนี้ก็ดีขึ้นมาบ้างแล้วหลังจากที่เทอมสองเราได้มาโรงเรียน
ทำให้ได้เจอเพื่อน ๆ พลังสดใสเราก็ได้กลับมาอีกรอบ

ก่อนจะจบรายการ อยากให้ทุกคน ให้กำลังใจน้อง ๆ ที่จะมาสอบเข้าเตรียมอุดมฯ
ทั้งว่าที่ TU85 รวมถึงรุ่นต่อ ๆ ไปด้วยนะคะ

เฟม : การสอบเตรียมอุดมฯ เป็นหนึ่งในประสบการณ์ที่คุ้มค่าแก่การลองมาก ๆ
ทำให้คนอย่างเราตั้งใจอ่านหนังสือเพื่อสอบเข้าได้ ก็เป็นกำลังใจให้ทุกคนนะ
ส่วนเรื่องติดไม่ติด อันนี้ไม่อยากให้ทุกคนกดดันนะ
เอาเป็นว่าทำให้เต็มที่ก็พอ ก็ขอให้ทุกคนโชคดีนะ

 ขิม : เราก็ขอเป็นกำลังใจให้กับทุก ๆ
คนที่กำลังจะสอบเข้ามาในโรงเรียนเตรียมอุดมฯ นะ
ก็อยากให้ทำให้เต็มที่ที่สุด อาจจะมีท้อบ้างเหนื่อยบ้าง ก็พักแล้วก็ไปต่อ
สู้ ๆ ค่ะ รอเจอทุกคนนะ

เซีย : สุดท้ายแล้ว เราก็อยากจะให้กำลังใจทุก ๆ
คนที่มาสอบเลยว่าแบบผลลัพธ์จะเป็นยังไงก็ตามเรามาสอบเพื่อแข่งกับตัวเอง
ไม่อยากให้ทุกคนยึดติดว่าถ้าสอบเตรียมฯ ไม่ได้ = ไม่เก่งนะคะ
นี่เป็นแค่ก้าวแรก ๆ ของเราเอง ! ทุกคนเก่งมาก ๆ แล้ว ที่มีความพยายามมาก ๆ
ที่มาสอบในครั้งนี้ หลังจากการสอบครั้งนี้จบลงก็อยากให้ทุก ๆ
คนให้ของขวัญกับตัวเอง รักตัวเองเยอะ ๆ
เพราะเราทำเต็มที่ที่สุดแล้วในห้องสอบไปแล้วดังนั้นพักให้เต็มที่ไปเลย ! 

หากมีข้อสงสัยอยากสอบถามพวกเราหรือต้องการกำลังใจ
สามารถติดต่อพวกเรามาทางช่องทางการติดต่อด้านล่างนี้ได้เลยนะคะทุกคน สู้ ๆ
นะคะ

เฟม

Instagram: sunlight\_\_fame

ขิม

Instagram: raksikkim

เซีย

Instagram: siaaanrr 

Twitter: poeisian

สำหรับในวันนี้ รายการ Q&A with ESPAÑOL 13 ก็ขอจบเพียงเท่านี้
หวังว่าสักวันหนึ่งจะได้พบกันในรั้วเตรียมอุดมฯ แห่งนี้นะคะ
