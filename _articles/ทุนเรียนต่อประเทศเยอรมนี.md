---
title: ทุนเรียนต่อประเทศเยอรมนี
author: แผนการเรียนภาษา-ภาษาเยอรมัน รุ่น 66 โรงเรียนเตรียมอุดมศึกษา
thumbnail: /assets/articles/_thumbnails/countries.png
---

ประเทศเยอรมนีเป็นหนึ่งในประเทศที่มีระบบการศึกษาที่ยอดเยี่ยมเป็นอันดับต้น
ๆ ของโลก อาจารย์ผู้สอนมีประสบการณ์และความเชี่ยวชาญในสาขาวิชา
รวมถึงสภาพแวดล้อมที่เอื้ออำนวยต่อการศึกษาเรียนรู้
อีกทั้งยังเป็นประเทศที่มีความหลากหลายทางวัฒนธรรม
จึงทำให้ประเทศเยอรมันเป็นเป้าหมายในการศึกษาต่อของนักศึกษาจากหลายประเทศทั่วโลก
ประเทศเยอรมนียังมีทุนการศึกษามากมายเพื่อช่วยให้นักศึกษาต่างชาติได้มาศึกษาและเรียนรู้วัฒนธรรมที่ประเทศเยอรมนีอีกด้วย
ในระดับอุดมศึกษา มหาวิทยาลัยจะมีหลายประเภทตามความสนใจของผู้เรียน เช่น
มหาวิทยาลัยทั่วไป (Universitäten) ที่จะเน้นการสอนด้านทฤษฎี
มหาวิทยาลัยวิทยาศาสตร์ประยุกต์ (Fachhochschule)
เป็นมหาวิทยาลัยที่จะเน้นทางด้านปฏิบัติ
ซึ่งการเรียนการสอนจะเน้นองค์ความรู้ที่ต้องนำไปใช้ในภาคอุตสาหกรรม
มหาวิทยาลัยเทคนิค (Technische Universitäten)
ในอดีตการเรียนการสอนจะเน้นไปทางด้านวิศวกรรม
แต่ในปัจจุบันก็มีการเปิดสาขาเพิ่มเติมเพื่อรองรับตลาดแรงงาน
และยังมีวิทยาลัยเฉพาะทาง เช่น วิทยาลัยครู (Pädagogische Hochschulen)
วิทยาลัยศิลปะ (Kunsthochschule) เป็นต้น

![](/assets/articles/ทุนเรียนต่อประเทศเยอรมนี/media/image1.jpg)


จาก :
<https://www.capital.de/wirtschaft-politik/times-higher-education-die-besten-deutschen-universitaeten>

เป็นที่ทราบกันดีว่านักศึกษาต่างชาติและนักศึกษาของเยอรมนีไม่ต้องเสียค่าเทอม
เนื่องจากภาครัฐให้การสนับสนุนค่าเทอม
แต่ต้องเสียค่าธรรมเนียมการศึกษาซึ่งค่าใช้จ่าย อยู่ที่ราว 300 ยูโรต่อเทอม
หรืออาจน้อยกว่า โดยขึ้นอยู่กับมหาวิทยาลัยและเมืองที่ศึกษาอยู่
มหาวิทยาลัยส่วนใหญ่ที่ไม่ต้องเสียค่าเทอมมักเป็นมหาวิทยาลัยรัฐบาล
แต่มหาวิทยาลัยเอกชนจะต้องเสียค่าเทอม (ในปีการศึกษาภาคฤดูหนาว 2017/18 รัฐ
Baden-Württemberg มีการเรียกเก็บค่าเทอมจากนักศึกษาต่างชาติจำนวน 1500
ยูโรในเทอมแรกของภาคเรียน และในเทอมถัดมาจะเก็บเพียงแค่ 650 ยูโร)

สำหรับภาษาที่ใช้ในการเรียนจะมีทั้งภาคภาษาเยอรมันและภาคภาษาอังกฤษ
โดยในระดับปริญญาตรีส่วนใหญ่เป็นภาคภาษาเยอรมัน
และอาจมีภาคภาษาอังกฤษในมหาลัยเอกชน
แต่ในส่วนของระดับปริญญาโทขึ้นไปนั้นมีหลายมหาวิทยาลัยที่เปิดสอนหลักสูตรภาษาอังกฤษ
หรือเป็นหลักสูตรสองภาษา คือเรียนทั้งภาษาอังกฤษและภาษาเยอรมัน
สำหรับนักศึกษาต่างชาติที่สนใจจะมาเรียนต่อในระดับอุดมศึกษาที่ประเทศเยอรมนี
ที่นี่มีทุนการศึกษามากมายโดยส่วนใหญ่มักเป็นระดับปริญญาโทขึ้นไป
ซึ่งครอบคลุมค่าใช้จ่ายทั้งหมด
เพราะภาครัฐต้องการพัฒนานักศึกษาต่างชาติให้ได้มีโอกาสในการศึกษาที่สูงขึ้น
รวมถึงการพัฒนาความร่วมมือระหว่างประเทศและนานาชาติ

![](/assets/articles/ทุนเรียนต่อประเทศเยอรมนี/media/image2.jpg)


จาก : <https://www.hochschulkompass.de/promotion.html>

พวกเรานักเรียนแผนการเรียนภาษา -- ภาษาเยอรมัน
จึงมีข้อมูลเกี่ยวกับทุนการศึกษาต่อที่ประเทศเยอรมนี มาแนะนำจำนวน 2 ทุน
โดยเป็นทุนในระดับปริญญาโทและปริญญาเอก
เพื่อเป็นข้อมูลประกอบการตัดสินใจที่จะเลือกเรียนภาษาเยอรมัน
หรือเลือกศึกษาต่อที่ประเทศเยอรมนี โดยในทุนแรก
เป็นทุนที่สนับสนุนโดยองค์กรแลกเปลี่ยนทางวิชาการแห่งสหพันธ์สาธารณรัฐเยอรมนี
The German Academic Exchange Service
หรือชื่ออย่างเป็นทางการในภาษาเยอรมัน Deutscher Akademischer
Austauschdienst (DAAD)

**ทุน Development-Related Postgraduate Courses (EPOS)**

ทุน Development-Related Postgraduate Courses (EPOS)
เป็นทุนที่มอบให้ผู้สมัครจากประเทศที่กำลังพัฒนาในระดับปริญญาโทและปริญญาเอก
(ในบางสาขา)
เพื่อพัฒนาผู้ที่ได้รับทุนให้มีความเชี่ยวชาญเป็นเลิศในสาขาที่ได้ศึกษา
โดยมีสาขาที่เข้าร่วมทุนมีมากมาย เช่น เศรษฐศาสตร์ บริหารธุรกิจ
วิศวกรรมด้านพลังงานหมุนเวียน เกษตรกรรมและป่าไม้ สาธารณสุขศาสตร์
ศึกษาศาสตร์ นิติศาสตร์ และนิเทศศาสตร์ เป็นต้น

![](/assets/articles/ทุนเรียนต่อประเทศเยอรมนี/media/image3.png)


จาก : <https://www.daad.or.th/en/>

คุณสมบัติเบื้องต้นของผู้สมัคร

\- จบการศึกษาระดับชั้นปริญญาตรีมาไม่เกิน 6 ปี

\- มีประสบการณ์ทำงานในสาขาที่เกี่ยวข้องมาไม่ต่ำกว่า 2 ปี

> \- สำหรับผู้สมัครที่ต้องการศึกษาต่อในหลักสูตรภาษาเยอรมัน
> ต้องมีทักษะภาษาเยอรมันอย่างน้อยที่ระดับ B1 ในช่วงเวลาของการสมัครทุน
> ก่อนเริ่มปีการศึกษาผู้ที่ได้รับทุนต้องเข้าเรียนปรับพื้นฐานภาษาเยอรมันเป็นระยะเวลา
> 6 เดือน และต้องทดสองความรู้ด้านภาษาเยอรมันให้ผ่านในระดับ DSH2 หรือ
> TestDaF 4 ก่อนเริ่มปีการศึกษา
> (การเข้าเรียนปรับพื้นฐานภาษาเยอรมันเป็นภาคบังคับสำหรับผู้ที่ได้รับทุน)
>
> \- สำหรับผู้สมัครต้องการศึกษาต่อในหลักสูตรภาษาอังกฤษ
> ต้องมีความรู้ภาษาอังกฤษระดับ IELTS อย่างน้อย 6.0 หรือ TOEFL อย่างน้อย
> 550 สำหรับ paper based และ 80 สำหรับ internet based

ค่าใช้จ่ายที่ผู้ได้รับคัดเลือกจะได้รับจากทุน

> \- เงินเดือนสำหรับผู้ที่ศึกษาในระดับปริญญาโทเดือนละ 861 ยูโร
> และเงินเดือนสำหรับผู้ที่ศึกษาในระดับปริญญาเอกเดือนละ 1200 ยูโร

\- ค่าประกันสุขภาพ, ค่าประกันอุบัติเหตุ และค่าประกันความเสียหาย

\- ค่าใช้จ่ายในการท่องเที่ยว

> หมายเหตุ :
> ผู้ที่ได้รับทุนอาจจะได้รับการสนับสนุนในด้านค่าใช้จ่ายเพิ่มเติม เช่น
> ค่าเช่าที่พักอาศัย ค่าใช้จ่ายรายเดือนเพิ่มเติมในกรณีที่มีผู้ติดตาม
> (สมาชิกในครอบครัว)

รายละเอียดเกี่ยวกับการรับสมัคร

\- ผู้สมัครจะต้องสมัครเองกับทางมหาวิทยาลัยโดยตรงในหลักสูตรและสาขาที่สนใจ
ระยะเวลาที่สิ้นสุด การสมัครคือช่วงเดือนกันยายน ถึง เดือนตุลาคม

หมายเหตุ :
เงื่อนไขการรับสมัครอาจจะมีการเปลี่ยนแปลงโดยไม่ได้แจ้งให้ผู้สมัครได้ทราบล่วงหน้า
ผู้สมัครจึงควรติดตามข่าวสารทางจากเว็บไซต์ของมหาวิทยาลัยที่สนใจหรือในเว็บไซต์
DAAD

สามารถติดตามข้อมูลของทุนได้ที่
<https://www.daad.de/en/information-services-for-higher-education-institutions/further-information-on-daad-programmes/epos/>

**ทุน Heinrich Böll**

ทุนมูลนิธิ Heinrich Böll
เป็นทุนค่าครองชีพสำหรับนักศึกษาระดับปริญญาโทและเอก
ที่ได้รับการตอบรับเข้าเรียน หรือกำลังศึกษาอยู่ในประเทศเยอรมนี
โดยเป็นทุนที่มอบให้แก่นักศึกษาที่มีผลการเรียนเป็นเลิศ
มีส่วนร่วมหรือความสนใจด้านการเมืองและสังคมและมีความสนใจสอดคล้องกับเป้าหมายของมูลนิธิซึ่งได้แก่
การอนุรักษ์สิ่งแวดล้อม ประชาธิปไตย สิทธิมนุษยชน และความยุติธรรม

สำหรับนักศึกษานอกสหภาพยุโรป ในระดับปริญญาโทจะได้รับเงินทุนจำนวน 861 ยูโร
หรือประมาณ 31,900 บาท ส่วนนักศึกษาในระดับปริญญาเอกจะได้รับเงินทุนจำนวน
1,200 ยูโร หรือประมาณ 44,500 บาท
โดยสามารถขอทุนสำหรับสาขาและมหาวิทยาลัยใดก็ได้ที่ได้รับการยอมรับในประเทศเยอรมนี

![](/assets/articles/ทุนเรียนต่อประเทศเยอรมนี/media/image4.jpeg)


จาก : <https://www.boell.de/de/presse/presse-2846.html>

คุณสมบัติของผู้สมัคร (นอกสหภาพยุโรป)

\- เป็นนักศึกษาระดับปริญญาโท หรือ ปริญญาเอก

\- ขอทุนเพื่อศึกษาต่อในมหาวิทยาลัยรัฐ
หรือมหาวิทยาลัยที่ได้รับการยอมรับในประเทศเยอรมนีเท่านั้น

\- มีความรู้ภาษาเยอรมันขั้นต่ำในระดับ B2 หรือ DSH2

\- มีผลการเรียนเป็นเลิศ และมีผลงานทางด้านวิชาการโดดเด่น

\- มีความสนใจ และมีส่วนร่วมในกิจกรรมทางสังคมและการเมือง

เอกสารที่จำเป็นสำหรับการขอทุน

\- ใบสมัคร

\- ใบตอบรับการเข้าศึกษาต่อจากมหาวิทยาลัยในประเทศเยอรมนี

\- ใบรับรองการจบการศึกษา โดยแปลเป็นภาษาอังกฤษหรือภาษาเยอรมัน

\- ใบรับรองความสามารถด้านภาษาเยอรมัน

\- จดหมายอ้างอิงจากอาจารย์ หรือ มหาวิทยาลัย

\- จดหมายอ้างอิงจากบุคคลที่สาม
เกี่ยวกับการมีส่วนร่วมทางสังคมและการเมืองของผู้สมัคร

สามารถติดตามข้อมูลของทุน Heinrich Böll ได้ที่
<https://www.boell.de/en/scholarships>

![](/assets/articles/ทุนเรียนต่อประเทศเยอรมนี/media/image5.jpg)


จาก : <https://stuzubi.de/ratgeber/elite-unis-in-deutschland/>

จะเห็นได้ว่า
ประเทศเยอรมนีเป็นประเทศที่มีทุนการศึกษาและมหาวิทยาลัยชั้นนำอยู่มากมาย
ทั้งยังมอบโอกาสทางการศึกษาให้แก่นักศึกษาทั่วโลก
ไม่ว่าจะเป็นนักศึกษาที่สนใจใน สาขาวิทยาศาสตร์ ศิลปศาสตร์ หรือสังคมศาสตร์
ดังนั้น การมีพื้นฐานความรู้ทางภาษาเยอรมัน
หรือสามารถที่จะสื่อสารด้วยภาษาเยอรมันได้
จึงถือเป็นสิ่งที่นำมาซึ่งโอกาสและลู่ทางเพื่อใช้ต่อยอดการศึกษาของตนเองในระดับสูงและการประกอบอาชีพออกไปได้มาก
รวมถึงตลาดแรงงานของประเทศเยอรมนี ยังมีสายงานและอาชีพอีกมากมาย
ที่รองรับผู้ที่มีความสามารถในสายงานนั้น ๆ
และใช้ภาษาเยอรมันได้อย่างคล่องแคล่ว จากสิ่งเหล่านี้ทำให้เราตระหนักว่า
ภาษาไม่ใช่เพียงเครื่องมือสื่อสาร แต่หากเป็นหนทางไปสู่โอกาสในอนาคต
เป็นสิ่งที่เปิดประสบการณ์ ให้ตัวผู้เรียนภาษาได้เรียนรู้สิ่งใหม่ ๆ

เขียนและเรียบเรียง

\- นางสาวอินท์นรี มิ่งขวัญ

\- นางสาวกมลลดา นามเสน

บรรณาธิการ

\- นายภาคิน ธนูวัฒนา

\- นางสาวณภัทร ทรัพย์ธนะอุดม

ในนามแผนการเรียนภาษา-ภาษาเยอรมัน รุ่น 66 โรงเรียนเตรียมอุดมศึกษา
