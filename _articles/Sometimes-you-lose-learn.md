---
title: Sometimes You ~~Lose~~ Learn
author: ใบเฟิร์น รวินท์นิภา (IG: bbaadox\_)
thumbnail: /assets/articles/_thumbnails/losetolearn.jpg
---

ความฝันเท่ากับหยาดเหงื่อรินรดไป

เพื่อให้เหล่าเมล็ดพันธุ์นั้นเติบโตและสูงใหญ่

และคงต้องมีสักวัน จะได้ดั่งใจสมปรารถนา

\- Shonichi วันแรก BNK48 -

ความฝันอันสูงสุดของเราเมื่อตอนอายุ 6
ขวบก็คงเป็นการออกไปวิ่งเล่นโดยที่ไม่ต้องนอนกลางวัน ส่วนความฝันในวัย 10
ขวบของเราก็คือการนั่งคิดสูตรทำสไลม์โดยที่ไม่ต้องใช้กาว พออายุ 15 ปี
เรามีความฝันที่เราเองก็คิดว่ามันยากที่จะสำเร็จกว่าความฝันอื่น ๆ
ที่เคยผ่านมา เราอยากสอบเข้ามาในโรงเรียนเตรียมอุดมศึกษา
โรงเรียนที่ใครหลายคนก็รู้ว่ามันจะต้องเหนื่อยมากแค่ไหนในการสอบเข้ามา
ตลอดระยะทางในการเติบโตของเราย่อมมีความฝันเสมอและความฝันนั้น ๆ
มันก็ยิ่งใหญ่มากขึ้นทุกที
แต่สิ่งที่เราได้เรียนรู้ตลอดมาคือเมื่อใดที่มีความฝันก็ย่อมมีความหวัง
แล้วความหวังนั้นมันก็คอยกดดันให้เราทำสิ่งต่าง ๆ เพื่อไปสู่ความสำเร็จ
เราเองรู้ตัวช้ามากว่าอยากสอบเข้ามาในเตรียมอุดมฯ
ความตลกร้ายคือเราอยากเข้าสายวิทย์-คณิต ทั้ง ๆ
ที่พื้นฐานความรู้เรามันดูไกลมากที่จะเอื้อมถึง
เราเริ่มต้นทุกอย่างใหม่ตั้งแต่บวกลบเศษส่วนด้วยซ้ำ

ช่วงที่เราเตรียมตัวสอบเข้ามันก็มีทั้งความเหนื่อยและความท้อที่คอยมากีดกันให้เราไปถึงเป้าหมายได้ยากขึ้น
เราเองก็เล่นบ้างเรียนบ้าง
เรารู้สึกว่ามันไม่ผิดเลยนะที่เราจะหยุดพักแล้วหาความสุขให้กับตัวเอง
แต่ก็อย่างที่หลายคนบอกช่วงเวลาที่มีความสุขมักเป็นช่วงเวลาที่ผ่านไปเร็วเสมอ
ท้ายที่สุดถึงแม้เราจะเหนื่อยแค่ไหนเราก็ต้องลุกขึ้นมาสู้เพื่อเป้าหมายของเราอยู่ดี
ก่อนที่จะมาสอบเตรียมอุดมฯ เราเองก็ไปลองซ้อมกับอีกสนามสอบหนึ่งมา
ตอนนั้นเราพลาดเพราะแบ่งเวลาไม่ดี
เรารู้สึกว่าในบางครั้งเราไม่ได้แพ้แต่เราแค่เรียนรู้ 
มันยากที่จะจัดการกับความผิดหวัง
ตอนนั้นเรารู้แค่ว่าถ้ากล้าที่จะล้มก็ต้องกล้าที่ลุกเช่นกัน
เรามานั่งถามตัวเองว่าถ้าวันหนึ่งความตั้งใจของเรามันไม่เป็นไปตามที่หวังเรายังอยากจะสู้ต่ออยู่ไหม
เราได้คำตอบว่า ถึงยังไงเราก็ยังอยากจะสู้ต่อไปอยู่ดี
แม้ในอนาคตมันจะไม่เป็นไปตามเป้าแต่เราเชื่อว่าในทุก ๆ
สิ่งที่เรากำลังทำอยู่ในวันนี้มันส่งผลให้เราเป็นคนที่เก่งกว่าตัวเองในเมื่อวานเสมอ
ในวันสอบเราพยายามสู้ด้วยแรงทั้งหมดที่มี
จนมาถึงวันนี้เรายังอยากขอบคุณตัวเองที่กล้าจะก้าวข้ามจุดเดิม ๆ ที่เคยอยู่
ทำให้เราได้มาเจออะไรใหม่ ๆ
อนาคตมันคือผลลัพธ์ของสิ่งที่เรากำลังทำอยู่ในปัจจุบัน
ฉะนั้นเราอยากให้ทุกคนใช้เวลาอย่างคุ้มค่าแต่ก็อย่าลืมที่จะหาเวลาสร้างความสุขให้ตัวเองด้วย 

เราคิดว่ามนุษย์ทุกคนเกิดมาเพื่อใช้ชีวิตและมีความสุข
ถ้าวันหนึ่งแกเจอทางที่ตัวเองชอบแล้ว เราก็เชียร์ให้แกสู้ไปเรื่อย ๆ
ด้วยแรงทั้งหมดที่แกมีเลย
เราคิดว่าคงมีหลายคนที่ไม่กล้าจะเริ่มเพราะกลัวความล้มเหลว
เราอยากบอกว่าการที่แกเลือกที่จะไม่ทำเลยโอกาสที่มีมันเป็นศูนย์
แต่ถ้าแกเลือกที่จะทำ
ในบางครั้งโอกาสมันอาจจะดูน้อยแต่สุดท้ายมันก็ยังมีโอกาสอยู่บ้าง
อย่ากลัวที่จะผิดพลาดเลย ความผิดพลาดมันไม่ได้ลดทอนคุณค่าในตัวแกหรอก
แกอาจจะผิดหวังบ้างก็นึกซะว่ามันยังไม่ใช่วันของแก
ถึงวันของแกมันจะมาถึงช้ามาก ๆ
แต่เรามั่นใจว่าต้องมีซักวันที่เป็นของแกอย่างแน่นอน
เราอยากเป็นกำลังใจให้กับทุกคนที่เข้ามาอ่านบทความของเราเลย
อย่าลืมใช้ชีวิตในแบบที่ชอบ ทำอะไรที่มีความสุข อย่ากดดันตัวเองมากนักเลย
สุดท้ายแล้วถ้าแกรู้สึกว่าตัวเองไม่เก่งที่สุดของใครแต่อย่าลืมว่าแกน่ะเก่งที่สุดของตัวแกเองเลยนะ
สู้ ๆ ลุยให้เต็มที่กับสิ่งที่ชอบ
ไม่แน่ในปีหน้าอาจจะเป็นตัวแกเองที่ได้มานั่งเขียนบทความให้รุ่นน้องอ่านก็ได้
แล้วเราจะรอเจอพวกแกที่เตรียมอุดมฯ นะ

Credit Quotes

\- Twitter: \@itmydefinition
