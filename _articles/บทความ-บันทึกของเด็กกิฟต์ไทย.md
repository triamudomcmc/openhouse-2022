---
title: บทความบันทึกของเด็กกิฟต์ไทย
author: โครงการพัฒนาความสามารถพิเศษด้านภาษาไทย (กิฟต์ไทย)
thumbnail: /assets/articles/_thumbnails/thumb_24.jpg
---

วันอาทิตย์ที่ 23 มีนาคม พ.ศ. 2564

วันนี้เป็นวันประกาศรายชื่อน้อง ๆ
ที่ผ่านการคัดเลือกเป็นนักเรียนกิฟต์ไทยรุ่นที่ 19
ถึงแม้ว่าอาจจะต้องใช้เวลาอีกนานที่จะได้ต้อนรับทุกคนแบบ on-site
แต่ก็รู้สึกยินดีกับน้อง ๆ
ที่กำลังจะเข้ามาเป็นส่วนหนึ่งในครอบครัวกิฟต์ไทยของเรา
มองย้อนกลับไปหนึ่งปี
เราเองก็เป็นน้องใหม่ที่ได้รับการต้อนรับอย่างดีจากพี่ ๆ
และอาจารย์กิฟต์ทุกท่าน

สถานการณ์โรคระบาดโควิด-19 ทำให้กิจกรรมต่าง ๆ ทำได้ไม่เต็มที่
แต่ทุกกิจกรรมที่ทางโครงการจัดได้ให้อะไรหลายอย่างกับเรา
กิจกรรมที่จำได้ดีที่สุดสำหรับเราคือการจัดงานวันภาษาไทย
เป็นงานที่พวกเราทุกคนได้ลองทำกิจกรรมหลายรูปแบบไม่ว่าจะเป็นพิธีกร
การจัดการแข่งขันตอบปัญหา หรือกิจกรรม "ฉ่อย" ที่เราตัดสินใจลองดูสักตั้ง
เป็นช่วงเวลาที่ทั้งเหนื่อย สนุก
แล้วก็น่าจดจำมากที่สุดช่วงหนึ่งในชีวิตมอปลายของเรา
การฉ่อยที่ดูจะห่างไกลจากตัวเราเอามาก ๆ
หลังจากได้ลองทำก็เหมือนได้ก้าวข้ามขีดจำกัดของเราไปอีกขั้น ได้มิตรภาพดี ๆ
จากทั้งเพื่อน ๆ พี่ ๆ ในกิฟต์ ได้คำแนะนำจากอาจารย์แบบเป็นกันเอง
งานภาษาไทยทำให้รู้สึกว่ากิฟต์ไทยคือครอบครัวอีกครอบครัวหนึ่งของเราเลย
จบงานแล้วก็มีโครงงานเป็นงานใหญ่อีกหนึ่งงาน ได้ลองจับงานทางภาษาจริง ๆ จัง
ๆ ครั้งแรก เรียกว่าเป็นโอกาสที่หาได้ยากสำหรับเด็กสายวิทย์ฯ
แบบเราก็ว่าได้
ถึงมันจะเหนื่อยมากแต่มิตรภาพในกิฟต์กับอาจารย์ก็ช่วยให้เราผ่านมันไปได้
ที่นี่ทำให้เราได้ลอง ได้เรียนรู้ ได้ลองผิดลองถูก
ได้ค้นหาตัวตนของเราไปพร้อมกับมิตรภาพที่เป็นเหมือนครอบครัวจริง ๆ
นึกได้จนถึงตรงนี้ เราก็อยากจะส่งต่ออะไรดี ๆ ให้กับรุ่นน้องหลาย ๆ
รุ่นหลังจากนี้ ในฐานะพี่ ม. 5
ก็หวังว่าจะเป็นส่วนหนึ่งของครอบครัวกิฟต์ไทยที่จะคอยดูแลน้อง ๆ
หวังว่าเราจะได้สร้างความทรงจำที่ดีที่กิฟต์ไทยไปด้วยกันเร็ว ๆ นี้

บันทึกจาก โอปอล์ กิฟต์ไทยรุ่น 18

วันเสาร์ที่ 14 สิงหาคม พ.ศ. 2564

วันนี้เป็นวันที่โครงการพัฒนาความสามารถพิเศษด้านภาษาไทยโรงเรียนเตรียมอุดมศึกษาได้จัดกิจกรรมงานวันภาษาไทยแห่งชาติประจำปีการศึกษา
2564 ปีนี้เป็นปีที่เชื้อไวรัสโคโรน่า 2019 แพร่ระบาดพอดี
ทำให้ทางโครงการต้องจัดในรูปแบบ online ซึ่งแปลกใหม่มาก ๆ
วันนี้เป็นการแข่งขันประชันกลอนสด อ่านฟังเสียง
และการตอบปัญหาภาษาไทยทั่วไปรอบชิงชนะเลิศ
ฉันเป็นหนึ่งในพิธีกรของการแข่งขันอ่านฟังเสียงด้วย
ย้อนกลับไปวันอาทิตย์ที่ 11 กรกฎาคม พ.ศ. 2564
เป็นวันที่ฉันตัดสินใจไปคัดพิธีกรงานวันภาษาไทยของโครงการ ณ ตอนนั้น
ฉันคิดแค่ว่ามาเอาประสบการณ์ ฉันแค่อยากพูด อยากเป็นพิธีกร
แต่พอฉันได้มาเป็นพิธีกรจริง ๆ และได้มาฝึกซ้อมกับเพื่อน ๆ รุ่น 19 และพี่
ๆ รุ่น 18 ก็รู้สึกว่าการได้มาทำหน้าที่ตรงนี้
ทำให้ฉันได้รับมากกว่าประสบการณ์ เพราะฉันยังได้รับมิตรภาพดี ๆ
กลับมาอีกด้วย ทุกคนน่ารักกับฉันมาก ๆ และทุกคนเก่งมาก ๆ ศักยภาพของแต่ละคน
สุดยอดจริง ๆ เราทุกคนช่วยกันทำตรงนี้ออกมาให้ดีที่สุด ช่วยกันซ้อม
ปรับปรุงแก้ไขส่วนที่บกพร่อง พี่ ๆ เพื่อน ๆ ที่ทำฝ่ายอื่น ๆ
ก็ทำงานกันอย่างเต็มที่
จนในวันจริงพวกเราสามารถทำหน้าที่ของตัวเองออกมาได้อย่างดีที่สุดเท่าที่พวกเราจะทำได้
นับว่าเป็นประสบการณ์ที่ดีมาก ๆ ในรั้วเตรียมอุดมศึกษาเลยล่ะ

จากที่ฉันเอ่ยไปข้างต้นว่าได้รับมิตรภาพดี ๆ จากการทำกิจกรรมครั้งนี้
หนึ่งในมิตรภาพดี ๆ ที่ว่านั่นก็คือ คู่พิธีกรของฉันเอง
ตอนแรกที่รุ่นพี่บอกให้ลองพูดคุยกันดูจะได้สนิทกันมากขึ้น
ฉันรู้สึกกังวลเล็กน้อยว่าจะคุยยังไงดี แต่พอได้พูดคุยกันจริง ๆ
เคมีของพวกเราเข้ากันมาก ๆ พวกเราแลกเปลี่ยนประสบการณ์ของกันและกัน
คุยกันแทบจะทุกเรื่องที่ผ่านเข้ามาในชีวิต
นอกจากฉันจะมีคู่พิธีกรที่สุดยอดมาก ๆ แล้ว
ฉันยังได้รับเพื่อนสนิทคนใหม่เข้ามาในชีวิตอีกด้วย

บันทึกจาก เกรท กิฟต์ไทยรุ่น 19

วันอังคารที่ 12 ตุลาคม พ.ศ. 2564

อันที่จริงวันนี้ก็อยู่ในช่วงปิดภาคเรียนแล้ว แต่สำหรับผม พี่ ๆ และเพื่อน
ๆ ในกิฟต์ไทย พวกเรามีนัดในการนำเสนอโครงงานภาษาไทยในบทที่ 1--3 ของพวกเรา
เหตุผลข้อหนึ่งที่ทำให้ผมเลือกมาเรียนใน กิฟต์ไทย ก็เพราะส่วนตัว
ผมอยากจะทำโครงงานภาษาไทย อยากจะศึกษาเรื่องราวต่าง ๆ ทั้งในด้านภาษา
วรรณคดี และคติชนวิทยา จริง ๆ แล้วผมชอบด้านภาษามากที่สุด
แต่ด้วยความอยากท้าทายความสามารถของตัวเอง บวกกับความคิดเห็นของเพื่อน ๆ
ในการทำโครงงานภาษาไทยใน ม.4 นี้ ผมจึงเลือกทำด้านวรรณคดี

แน่นอนว่าเช้านี้ ผมถึงกับต้องตื่นแต่เช้า เพื่อมาเตรียมตัวในการนำเสนอ
ใจหนึ่งก็คิดว่า อย่างไรก็ต้องผ่านแน่นอน
เพราะว่าผมถึงกับเตรียมตัวมาตั้งนานแล้ว อีกอย่าง
ผมก็ตรวจทานงานอย่างละเอียดแล้ว แต่อีกใจหนึ่งก็คิดว่า
งานที่ผมทำจะถูกคุณครูตำหนิหรือไม่ กลัวว่าจะถูกตำหนิอย่างหนัก ต้องอายพี่
ๆ และเพื่อน ๆ คนอื่นแน่เลย เวลาผ่านไปไวมาก ในที่สุดก็ถึงเวลา 13.00 น.
เวลาที่เริ่มการนำเสนอ กลุ่มของผมก็อยู่ในลำดับที่ 1 ของวันนี้ด้วย
ทั้งประหม่า ทั้งตื่นเต้น จากนั้นผมก็เริ่มนำเสนอโครงงาน พอนำเสนอเสร็จ
คุณครูซึ่งเป็นคณะกรรมการในวันนี้ ก็ได้ซักถามและท้วงติงในประเด็นต่าง ๆ
ของโครงงาน แต่คุณครูกลับไม่ได้กล่าวว่าตำหนิในทางที่ไม่ดี
แต่ท่านกลับให้คำแนะนำ เพื่อให้ผมและเพื่อน ๆ ในกลุ่มนำไปแก้ไข ปรับแก้
เพื่อให้โครงงานนั้นออกมาอย่างสมบูรณ์มากยิ่งขึ้น
หลังการนำเสนอโครงงานในครั้งนี้
ทำให้ผมและเพื่อนในกลุ่มเห็นแนวทางในการทำโครงงานบทที่ 4--5 ต่อเลย

นอกจากการได้ทำโครงงานภาษาไทยในกิฟต์ไทยแล้ว อีกสิ่งหนึ่งที่ได้เลยก็คือ
เพื่อน ผมได้มีเพื่อนเพิ่มขึ้นจากกลุ่มในการทำโครงงาน ได้พูดคุยเรื่องงาน
และเรื่องสัพเพเหระอื่น ๆ อีกด้วย
นอกจากนี้ก็ได้รู้จักกับเพื่อนนอกกลุ่มที่มาปรึกษากัน
มาพุดคุยเกี่ยวกับโครงงาน หรือเรื่องต่าง ๆ ด้วย
เรียกได้ว่าเป็นมิตรภาพที่หาได้จากกิฟต์ไทยเท่านั้นเลยครับ

บันทึกจาก ภูผา กิฟต์ไทยรุ่น 19

วันเสาร์ที่ 14 สิงหาคม พ.ศ. 2564

วันนี้เป็นวันที่คณะฉ่อยกิฟต์ไทยได้ลงคลิปฉ่อย online ลง IGTV
เนื่องในโอกาสวันภาษาไทยแห่งชาติ ซึ่งในปีนี้ก็จัดกิจกรรมในรูปแบบ online
เป็นอะไรที่แปลกใหม่สำหรับเราและเพื่อน ๆ อีกหลายคนมาก ๆ
เพราะทุกคนต่างก็อยากไปทำกิจกรรมที่โรงเรียน แต่ก็เพราะเจ้าโควิด
ก่อนที่จะลงคลิป พวกเราก็ได้ซ้อมฉ่อยกันประมาณ 1-2 อาทิตย์เลย
ยอมรับว่าเครียดมาก ๆ ที่อยากลองมาทำดูเพราะอยากหาประสบการณ์ใหม่ ๆ
ให้ตัวเอง แล้วก็รีบจองอย่างรวดเร็วเพราะกลัวโดนแย่ง55555555
โดยการฉ่อยจะมีพี่ ๆ ม.5
เป็นคนช่วยซ้อมเราและจะมีคุณครูมาคอยดูให้หลังจากทุกอย่างเริ่มเข้าที่เข้าทางแล้ว

วันแรกที่เริ่มซ้อมพี่ ๆ เขาจะส่งบทมาให้ดูก่อน ซึ่งเราต้องฉ่อยคนแรก
ตื่นเต้นมาก พอเริ่มฉ่อยคือเพื่อน ๆ ทุกคนเสียงดีกันมากจนพี่ ๆ
ชมเลยว่าครั้งแรกยังทำได้ดีขนาดนี้ คือพวกเราทั้ง 5 คนดีใจมาก
หลังจากนั้นก็ซ้อมด้วยกันแทบทุกวันจนพวกเราสนิทกัน
ก็เอากลุ่มฉ่อยเป็นกลุ่มทำโครงงานไปเลยสิคะ
พอซ้อมไปได้สักพักก็ให้คุณครูมาดู เราตื่นเต้นมากเพราะอีกวันจะอัดแล้ว
มันก็ใกล้สอบ summative เลยไม่อยากแก้แล้ว
แต่สรุปก็ต้องไปแก้เนื้อหาและเพิ่มความเป็นศิลปะในท่าทางมากขึ้น
อีกสิ่งหนึ่งที่เราชอบมากในการฉ่อย คือครูไม่ปิดกั้นความคิดเห็นของเด็ก ๆ
เราจะแต่งฉ่อยยังไงก็ได้ แต่ก็ต้องดูความเหมาะสมนะ ซึ่งพี่ ๆ ม.5
ก็แต่งออกมาได้ดีมากเลย วันที่ลงคลิปคือเพื่อนแท็กลงใน IG story เยอะมาก
ยอดวิวยอดกดใจก็เยอะ แบบเกินความคาดหมายของเรามาก เพื่อน ๆ
เก่งกันทุกคนทั้งท่าทางและน้ำเสียง
เราหวังว่าปีหน้าถ้าได้ทำอีกก็อยากไปแสดงที่โรงเรียน คงจะสนุกน่าดูเลย
สำหรับน้อง ๆ ว่าที่ TU85 คนไหนอยากฉ่อยบ้าง
ถ้าสอบติดแล้วมีโอกาสได้มาเข้าโครงการพัฒนาความสามารถพิเศษด้านภาษาไทยแล้วล่ะก็
ลองมาทำฉ่อยด้วยกันนะ พวกเราจะเป็นคนฝึกซ้อมให้น้อง ๆ เอง

บันทึกจาก ณัฏ กิฟต์ไทยรุ่น 19
