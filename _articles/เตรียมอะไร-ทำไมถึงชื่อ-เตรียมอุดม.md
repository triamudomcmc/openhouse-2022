---
title: เตรียมอะไร ทำไมถึงชื่อ "เตรียมอุดมศึกษา"
author:
thumbnail: /assets/articles/_thumbnails/whytriam.jpg
---

สวัสดีค่ะ พี่เป็นเด็กต่างจังหวัดตัวเล็ก ๆ คนหนึ่ง
ที่สอบติดโควตาจังหวัดทำให้ได้มาเรียนที่โรงเรียน

แห่งนี้ ณ ตอนนั้นพี่ก็คิดมากมาก ๆ เลยค่ะ ไม่รู้ว่าการเรียนจะเป็นยังไง
จะเรียนยากมั้ย เด็กจากจังหวัดเล็ก ๆ อย่างพี่จะเรียนไหวรึเปล่า
สภาพแวดล้อมเป็นยังไง พี่รู้ว่าตอนนี้น้อง ๆ หลาย ๆ
คนคงมีความรู้สึกแบบนี้ใช่มั้ยคะ
เดี๋ยวพี่จะมาเล่าชีวิตในโรงเรียนนี้ให้ฟังเอง

โรงเรียนนี้เป็นโรงเรียนที่พี่ประทับใจหลาย ๆ อย่างมาก ๆ
เรื่องแรกที่จะขอพูดคือเรื่องการเรียน ครูที่นี่ส่วนใหญ่สอนดี
ถ้าน้องโชคดีน้องอาจจะได้เจอครูบางท่านที่สอนเก่งมาก ๆ
เป็นตำนานของที่นี่เลยก็ว่าได้ นอกจากนี้พี่ยังได้พบครูหลาย ๆ
ท่านที่มีเมตตา พร้อมจะให้ความรู้ลูกศิษย์แม้นอกเวลาเรียน
เปิดโอกาสให้นักเรียนมาซักถามข้อสงสัยได้ตลอด ครูบางท่าน โทร.
มาเพื่ออธิบายโจทย์ฟิสิกส์แสนยาก พิสูจน์คณิตศาสตร์ด้วยปากเปล่า
เพียงแค่พี่เอ่ยปากถาม นอกจากนี้ แม้แต่ในวิชาที่ไม่ใช่วิชาหลัก เช่น
วิชาสุขศึกษา ซึ่งโรงเรียนเดิมพี่วิชาสุขศึกษาครูจะสอนสบาย ๆ ให้เลิกเร็ว
แต่สำหรับที่นี่ พี่เห็นความตั้งใจอย่างมากของคุณครู
คุณครูสอนดีและสอนละเอียดมากอย่างที่พี่ไม่เคยพบเห็นมาก่อน
แต่ปัจจัยหลักที่ทำให้นักเรียนเตรียมอุดมฯ เก่งไม่ใช่คุณครูหรอกนะ น้อง ๆ
คงรู้กันดีว่าที่นี่ขึ้นชื่อเรื่องข้อสอบอันแสนยาก
ซึ่งเรื่องนี้พี่เองคงปฏิเสธไม่ได้
โรงเรียนนี้มีวิธีการสอบที่ไม่เหมือนโรงเรียนอื่น ๆ
คือข้อสอบกลางภาคจะเป็นข้อสอบอัตนัยทุกวิชา (บางวิชามีปรนัยปนบ้าง)
และข้อสอบส่วนใหญ่เป็นแนววิเคราะห์ คล้ายข้อสอบในมหาวิทยาลัย
เราเลยจำเป็นต้องเข้าใจเรื่องที่เราเรียนจริง ๆ
และมีความสามารถในการเขียนอธิบายอีกด้วย บางวิชาอาจสอบถึงภาคเรียนละ 4
ครั้ง คือ สอบก่อนกลางภาค กลางภาค หลังกลางภาค และปลายภาค (และอาจ 5
ครั้งสำหรับคนที่ต้องสอบซ่อมกลางภาค)
สิ่งนี้เองที่เป็นแรงผลักดันสำคัญให้นักเรียนขยันพัฒนาตัวเองเสมอ ๆ
นอกจากนี้แล้ว หลังคะแนนสอบกลางภาคออกเรียบร้อยแล้ว
คุณครูทุกวิชาจะเปิดโอกาสให้นักเรียนได้มาดูข้อสอบของตัวเองรายบุคคล
ทำให้เราเห็นข้อผิดพลาดของเรา ได้ปรับความเข้าใจให้ถูกต้อง
ไม่ใช่เมื่อสอบเสร็จทุกอย่างก็จบ เข้าใจก็ทำข้อสอบได้
เข้าใจผิดก็ไม่ได้คะแนน แต่ไม่มีโอกาสได้รู้ว่าจริง ๆ
แล้วเราเข้าใจผิดเรื่องอะไร

ฟังดูแล้วโรงเรียนดูจริงจังกับการสอบใช่มั้ยคะ แต่น้อง ๆ ไม่ต้องกลัวไปนะ
ในความคิดเห็นของพี่ โรงเรียนนี้มีสภาพแวดล้อมที่เอื้อต่อการพัฒนาตัวเองมาก
ๆ หนังสือเรียนของที่นี่แทบทุกวิชา
คุณครูในกลุ่มสาระจะเป็นผู้เรียบเรียงแล้วตีพิมพ์ให้นักเรียนในโรงเรียนได้เรียนเอง
ซึ่งจะมีแบบฝึกหัดเสริมการเรียนรู้ให้นักเรียนมากมาย ทั้งแบบฝึกหัดท้ายบท
ข้อสอบปีก่อน ๆ และบางวิชาอาจมีข้อสอบเข้ามหาวิทยาลัยรวมอยู่ด้วย
นอกจากนี้หนังสือโรงเรียนเรายังมีการปรับปรุงทุกปี
ให้ทันกับหลักสูตรแกนกลางในปีนั้น ๆ
และเสริมบางประเด็นให้หนังสือสมบูรณ์ยิ่งขึ้น และในบางวิชา
คุณครูบางท่านก็มีโจทย์เพิ่มเติมให้นักเรียนอีกด้วย นอกจากนี้แล้ว
สังคมที่นี่ก็เป็นสังคมที่น่ารัก เพื่อนช่วยกันเรียน
บ้างก็ทำสรุปมาแบ่งปันกัน บ้างก็ไปอ่านหนังสือด้วยกัน
บ้างก็ติวให้กันและกัน คนนี้เรียนพิเศษที่นี่ คนนั้นอ่านหนังสือเล่มนั้น
แล้วมาแลกเปลี่ยนกัน ช่วยกันอย่างนี้ ทำให้ทุกคนผ่านมันไปด้วยกัน
แล้วยังได้มิตรภาพดี ๆ กลับมา นอกจากนี้ที่นี่ยังมีเพื่อนที่ขยัน ๆ
เยอะแยะเต็มไปหมด ซึ่งจะทำให้เรามีแรงฮึดด้วย ทำให้เราขยันขึ้นไปโดยปริยาย

อ่านมาถึงจุดนี้น้องคงคิดว่าสังคมเตรียมเป็นที่ที่มีแต่การเรียนหนังสืออย่างเดียวใช่ไหมล่ะ
แต่น้อง ๆ คิดผิดแล้ว ชีวิตที่นี่มีกิจกรรมมากมายพอ ๆ
กับความท้าทายในการเรียนเช่นกัน กิจกรรมสำคัญ ๆ
ในโรงเรียนมันมีหลายอย่างมาก ตั้งแต่ชมรม กิจกรรมรับน้อง AIC
งานสืบสานวัฒนธรรมไทย งานกีฬาสี งานกีฬาประเพณี ต.อ. - ต.ท. งานเปิดบ้าน
ฯลฯ ซึ่งในกิจกรรมใหญ่ ๆ ก็จะมีกิจกรรมย่อยๆอยู่นับไม่ถ้วนเลยทีเดียว
น้องสามารถทำได้ทุกอย่างเลยไม่ว่าจะเป็นไปแข่งขันตอบคำถามในสัปดาห์ภาษาอังกฤษ
แข่งโต้วาที ขับร้องประสานเสียง แสดงละครเวที เป็นพิธีกร ออกแบบหน้าเว็บ
เป็นหัวหน้ากิจกรรม เป็นเชียร์ลีดเดอร์ เป็นคนจัดกิจกรรมในโรงเรียน
ทำงานจิตอาสา กล่าวสุนทรพจน์ และอื่น ๆ อีกมากมายนับไม่ถ้วน
ซึ่งสิ่งที่น้องได้ก็คือความสนุก ฝึกกระบวนการทำงาน ฝึกบริหารเวลา
แบ่งเวลาเรียนและเวลากิจกรรมให้ได้ ฝึกการเข้าสังคม ฝึกทักษะต่าง ๆ และน้อง
ๆ ก็จะได้รู้จักเพื่อน ๆ มากมาย ทั้งเพื่อนต่างห้อง ต่างตึก
ต่างสายการเรียน หรือรุ่นพี่รุ่นน้องต่างระดับชั้น
แล้วยังได้มิตรภาพและความทรงจำดี ๆ กลับไปอีกด้วย

ถ้าน้อง ๆ มาเรียนในสายวิทย์-คณิต ที่นี่ นอกจากน้อง ๆ
จะได้เรียนวิชาปกติแล้ว น้อง ๆ ยังจะได้เลือกเรียนวิชาเลือกตามความสนใจ
เช่น เบเกอรี่ อาหารไทย ผู้ประกอบการธุรกิจเบื้องต้น ภาษาเกาหลี
ภาษาญี่ปุ่น ฯลฯ ซึ่งแต่ละปีอาจมีการเปลี่ยนแปลงเล็กน้อย และพอ ม.5
สายการเรียนวิทย์-คณิต ก็จะแบ่งเป็นห้องต่าง ๆ ตามวิชาเลือก เช่น
วิทย์-คุณภาพชีวิต, วิทย์-คอมพิวเตอร์ , วิทย์-ประยุกต์
(เรียนเกี่ยวกับหุ่นยนต์), วิทย์-ภาษาฝรั่งเศส เป็นต้น
อีกทั้งโรงเรียนเรายังมีทุนการศึกษามากมาย ทั้งทุนในประเทศและทุนต่างประเทศ
เพราะทุกสถาบันมองว่านักเรียนโรงเรียนเตรียมอุดมฯ เป็นนักเรียนที่มีศักยภาพ
ซึ่งทำให้นักเรียนหลายคนมีอนาคตไกลอย่างรุ่นพี่หลายคนที่จบมาประสบความสำเร็จอยู่ทุกวันนี้

ทั้งหมดที่พี่พูดมา พี่ขอพูดเลยว่าที่นี่คือที่ขุมทรัพย์แห่งโอกาส
ที่จะให้น้อง ๆ ได้พัฒนาศักยภาพของตัวเองในทุก ๆ ด้านอย่างเต็มที่
ทั้งด้านการเรียน การเข้าสังคม การบริหารเวลา ทักษะการทำงาน การวางแผน
การทำงานเป็นทีม ความขยัน ความรับผิดชอบต่อตนเอง และมีความทรงจำดี ๆ
มากมายตลอดสามปีที่นี่ สมกับชื่อโรงเรียน "เตรียมอุดมศึกษา"
ที่เตรียมให้นักเรียนมีความรู้ทางด้านวิชาการและมีการเติบโตพร้อมที่จะก้าวเข้าสู่โลกกว้างในมหาวิทยาลัย
พี่ขอฝากโรงเรียนเตรียมอุดมฯ เป็นหนึ่งในตัวเลือกในใจของน้อง ๆ ด้วยนะคะ

รัก ต.อ. ประหนึ่งว่า ปิ่นปักจุฑานั่นเอย

![](/assets/articles/เตรียมอะไร-ทำไมถึงชื่อ-เตรียมอุดม/media/image1.jpg)
![](/assets/articles/เตรียมอะไร-ทำไมถึงชื่อ-เตรียมอุดม/media/image2.jpg)
![](/assets/articles/เตรียมอะไร-ทำไมถึงชื่อ-เตรียมอุดม/media/image3.jpg)
![](/assets/articles/เตรียมอะไร-ทำไมถึงชื่อ-เตรียมอุดม/media/image4.jpg)

