---
title: BEAUTY IS IN THE EYE OF THE BEHOLDER
author: ญาธิดา หวังโชคดำรง
thumbnail: /assets/articles/_thumbnails/beauty.jpg
---

"พวกเธอต้องเรียนรู้ความเป็นมนุษย์ก่อน ถึงจะเรียนศิลปะ" คติพจน์อมตะของอ.
ศิลป์ พีระศรีนี้ ก็ยังสามารถยกขึ้นมากล่าวได้แม้แต่ในตอนปัจจุบัน
ในอดีตศิลปะเป็นสิ่งที่แสดงถึงความสงบสุข ความเจริญรุ่งเรืองของประเทศ
ทั้งจิตรกรรม สถาปัตยกรรม วรรณกรรม
หรือผลงานใดก็ตามที่ถูกปลดปล่อยมาจากจินตนาการของมนุษย์ กล่าวคือ
สถานที่ใดที่เป็นอิสระพอที่จะถ่ายทอดความเป็นมนุษย์
มีอิสระพอที่จะสร้างสรรค์แล้ว ศิลปะก็ย่อมงอกเงยได้ไม่ยาก
แต่ในสถานที่ที่มุ่งเน้นแต่ความเป็นระเบียบเรียบร้อย ไม่ใช่อิสระและมนุษยชน
ผู้ที่เห็นคุณค่าของความเป็นมนุษย์ย่อมลดน้อย
ส่วนผู้ที่เข้าใจความเป็นมนุษย์ยิ่งน้อยกว่า

ศิลปะก็ละเอียดอ่อนและประเมินคุณค่าได้ยากเช่นเดียวกับมนุษย์
ไม่มีใครสามารถคำนวณค่าประสบการณ์ ความพยายาม ความรู้สึกนึกคิด
หรือความต้องการเป็นจำนวนเงินได้อย่างแม่นยำ
แต่ยิ่งตีค่าไม่ได้และเข้าใจยาก
ก็ยิ่งทำให้ผู้คนเห็นประโยชน์ของการเรียนรู้งานศิลป์น้อยลง ทั้ง ๆ
ที่ศิลปะเป็นสิ่งที่มีอยู่ทุกหนแห่ง

การตีความงานศิลปะควรเป็นไปอย่างอิสระ งานศิลป์ไม่มีผิด ไม่มีถูก ไม่มีสวย
ไม่มีไม่สวย เพราะศิลปะจะทำหน้าที่ของมันผ่านสายตาและมุมมองของตัวผู้ชมเอง
เป็นเรื่องยากที่จะทำให้ผู้ชมมองงานศิลปะแล้วรู้สึกแบบเดียวกันทั้งหมด
หลักการและทฤษฎีในศิลปะสามารถชักจูงให้ผู้ชมคิดอะไรบางอย่างได้
แต่ไม่มีทางนำพาทุกคนไปสู่ความคิดแบบเดียวกัน
ไม่ใช่เรื่องผิดที่คิดต่างจากผู้อื่น ไม่ใช่เรื่องผิดที่จะตีความ
'ความสวยงาม' แตกต่างออกไป

เช่นเดียวกัน ในสถานที่ซึ่งปลูกฝังคนให้คิดแบบเดียวกัน เห็นสิ่งเดียวกัน
รู้สึกเหมือนกันต่อสิ่งใดสิ่งหนึ่ง ย่อมกล่าวได้ว่าไม่มีอิสระทางความคิด
งานศิลป์ที่อยู่แต่ในกรอบธรรมเนียมปฏิบัติ
จะสร้างสรรค์สิ่งที่อยู่นอกเหนือกฏเกณฑ์ทางความคิดก็เป็นเรื่องยาก
ศิลปะที่มีอยู่ทุกหนแห่งนั้นจึงเป็นสิ่งที่สะท้อนสภาพสังคมนั้นโดยปริยาย
