---
title: Fashion nowadays
author: 
thumbnail: /assets/articles/_thumbnails/fashion-now.jpg
---

![](/assets/articles/Fashion-nowadays/media/image1.jpeg)
 สถานการณ์โควิด 19
ปรับเปลี่ยนวิถีชีวิตของทุกคนบนโลกหรือที่เรียกว่า new normal
แน่นอนว่าวงการแฟชั่นก็ได้รับผลกระทบในวงกว้างทั้งจากวิถีการบริโภคของลูกค้าที่เปลี่ยนแปลงไป
โชว์ต่าง ๆ ถูกยกเลิกและการ Work from home ที่ไม่มีใครคาดฝัน
รวมทั้งสภาพสังคม เศรษฐกิจ และการเมืองล้วนมีส่งผลทั้งหมด
เพราะเครื่องแต่งกายในปัจจุบันไม่ได้ทำหน้าที่แค่ปกปิดร่างกายเหมือนเช่นในยุคหิน
แต่ยังเป็นผลงานศิลปะที่พกติดตัวไปได้ทุกที่
เป็นข้อความที่ไม่มีตัวอักษรบอกถึงตัวตนและรสนิยมของผู้สวมใส่
เป็นเครื่องยกระดับความมั่นใจ
และเป็นส่วนหนึ่งในการขับเคลื่อนสังคมให้ยกระดับมากยิ่งขึ้น

ปัจจุบัน
อุตสาหกรรมสิ่งทอเป็นอุตสาหกรรมขนาดใหญ่และเติบโตอย่างรวดเร็วจากสิ่งที่เรียกว่าเทรนด์
ทำให้เกิด Fast Fashion หลาย ๆ
แบรนด์พยายามทำสินค้าให้ตรงกับความต้องการของลูกค้า ณ
เวลานั้นให้ได้มากที่สุดและมีราคาถูกที่สุด
เพื่อยอดขายและเข้าถึงกลุ่มลูกค้าให้ได้มากที่สุด
จนไม่ได้ตระหนักถึงผลกระทบต่อสิ่งแวดล้อมในอนาคตและคุณภาพชีวิตของแรงงาน
การผลิตเสื้อผ้าปริมาณมากในโรงงานอุตสาหกรรมปล่อยคาร์บอนปริมาณมากสู่บรรยากาศและทำให้เกิดภาวะโลกร้อน
ด้วยความที่เน้นราคาถูก
เสื้อผ้าที่สวยงามตามยุคสมัยนี้ใส่ไม่กี่ครั้งก็เสื่อมสภาพและเมื่อเทรนด์เปลี่ยนไปก็ทำให้เห็นภาพขยะแฟชั่นกองโตตามมา
แม้กระทั่งผู้ผลิตก็ทิ้งหรือทำลายสินค้าจากคอลเลคชั่นเก่า ๆ
เพื่อนำตัวเองเข้าสู่คอลเลคชั่นใหม่

![](/assets/articles/Fashion-nowadays/media/image2.jpeg)
ด้วยราคาแสนถูกนี้
แรงงานที่เข้ามาทำงานในโรงงานได้รับค่าแรงต่ำผกผันกับชั่วโมงการทำงาน
ไม่ได้รับสวัสดิการและไม่มีสภาพแวดล้อมที่เหมาะสม
รวมทั้งยังมีการใช้แรงงานเด็ก แทบไม่ต่างอะไรกับการใช้แรงงานทาสในอดีต
จากเหตุการณ์ตึก Rana Plaza ในบังกลาเทศถล่มในปี 2013
ทำให้มีผู้เสียชีวิตนับพันชีวิต
มีการเปิดเผยข้อมูลคุณภาพชีวิตพบว่าแรงงานเหล่านี้ที่เย็บเสื้อผ้าให้กับแบรนด์ดังระดับโลก
แต่กลับได้เงินเดือนเพียง 1,600 บาทต่อเดือน ขณะที่ต้องทำงานมากกว่า 10
ชั่วโมงต่อวัน เกิดการรณรงค์ในแคมเปญ #whomademyclothes
ที่ผู้คนจะมาตั้งคำถามถึงแรงงานที่ผลิตเสื้อผ้าที่เราสวมใส่กันอยู่
เพื่อไม่ให้ซ้ำรอยกับเหตุการณ์ในอดีต ต่อมาในปี 2020
มีการเปิดเผยถึงชีวิตของชาวอุยกูร์กว่าล้านคนในค่ายปรับทัศนคติในมณฑลซินเจียง
ประเทศจีน ซึ่งเป็นแหล่งผ้าฝ้ายคุณภาพสูงที่หลายๆแบรนด์ใช้
ในค่ายนี้มีการบังคับใช้แรงงาน การทรมานร่างกาย และล่วงละเมิดทางเพศ
ซึ่งทุกคนสามารถแสดงจุดยืนและร่วมกัน Call out ได้ใน #freeuyghurs และ
#enduyghurforcedlabour

Raphaël Glucksmann ให้สัมภาษณ์กับ Vogue Business ไว้ว่า
"แคมเปญรณรงค์นั้นใช้ได้ผลกับแบรนด์แฟชั่น เพราะ 90%
ของกลยุทธ์การตลาดนั้นเกี่ยวข้องกับภาพลักษณ์ของแบรนด์
หนทางเดียวที่จะทำให้พวกเขาออกมาแสดงจุดยืนคือการเห็นผู้บริโภคไม่ทนกับการนิ่งเฉยของเขา"
นอกจากการ Call out ในฐานะผู้บริโภคเราสามารถหลีกเลี่ยงการซื้อ Fast
Fashion
หรือแบรนด์ที่มีการกดขี่แรงงานเพื่อตัดวงจรนี้และหันมาอุดหนุนธุรกิจประเภท
Slow Fashion ที่แข็งแรงทนทาน ใส่ได้นาน และผลิตในท้องถิ่น
หรืออุดหนุนเสื้อผ้ามือสองที่ปัจจุบันก็ได้รับความนิยมเป็นอย่างมาก
เพราะเสื้อผ้าไม่ควรเป็นของใช้แล้วทิ้ง แต่ควรสร้างของใหม่จากของเก่าได้

![](/assets/articles/Fashion-nowadays/media/image3.jpeg)


สำหรับหลาย ๆ คน
การได้สวมใส่เสื้อผ้าที่ออกแบบโดยดีไซน์เนอร์ชื่อดังเปรียบเสมือนการได้ครอบครองรูปภาพโดยจิตรกรระดับโลกเพียงแต่สามารถพกพาได้
ความสวยงามเป็นสิ่งสำคัญของชีวิต
ไม่แพ้กับการใส่ใจสิ่งแวดล้อมและความเป็นอยู่ของเพื่อนมนุษย์
วงการแฟชั่นควรเห็นถึงจริยธรรมและความยั่งยืน
มิเช่นนั้นก็จะเป็นเพียงความงามที่ฉาบฉวยในช่วงเวลานึงเท่านั้น
ไม่คงอยู่ชั่วนิรันดร์
