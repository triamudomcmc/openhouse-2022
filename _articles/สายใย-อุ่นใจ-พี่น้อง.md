---
title: สายใย อุ่นใจ พี่น้อง
author: DreamyQueen
thumbnail: /assets/articles/_thumbnails/relation.png
---

สวัสดีค่ะน้อง ๆ ว่าที่ TU85 ทุกคน ว่ากันว่า โรงเรียนเตรียมอุดม
นั้นเป็นที่เลื่องลือกันว่า มีสังคมและมิตรภาพที่ดีมาก ๆ
โดยเฉพาะความสัมพันธ์ระหว่างพี่ และน้องเนี่ยเรียกได้ว่าอบอุ่นสุด ๆ
ไปเลยล่ะค่ะ เอ๊ะ... แต่ไม่ใช่อย่างที่คิดกันหรอกน้า

ส่วนข่าวลือที่ว่านี้จะจริงหรือไม่เราอยากให้น้อง ๆ
ได้ลองมาพิสูจน์กันด้วยตัวเองนะคะ
สำหรับวันนี้เราจะขอมาเล่าเรื่องเกี่ยวกับกิจกรรมพี่สายของเตรียมอุดมฯ
จากประสบการณ์ของเรากันค่ะ

กิจกรรมจะแบ่งออกเป็น 3 กิจกรรมหลัก ๆ ค่ะ ได้แก่ พี่ลำดับหรือพี่โควตา
พี่สาย และพี่ห้อง

แล้วน้อง ๆ สงสัยกันบ้างไหมว่าพี่ ๆ เหล่านั้นคือใครและจะหาพี่ ๆ
ของเราได้อย่างไร อย่างแรกเลย
พี่ลำดับหรือโควตาก็คือพี่ที่สอบได้ลำดับหรือโควตาเดียวกันกับเรานั่นเองค่ะ
เมื่อรู้ว่าเราสอบได้ลำดับ หรือโควตาเดียวกันแล้ว พี่ก็จะมาหาเราเองเลย
ซึ่งพี่เขาเฟรนด์ลี่มาก มาคุยเล่นกันแล้วก็คอยให้คำแนะนำต่าง ๆ
เพราะช่วงนั้นจะเป็นช่วงที่เข้าเตรียมฯ มาแรก ๆ
ถือว่าเป็นการต้อนรับที่อบอุ่นมาก ๆ เลยค่ะ

ต่อมา กิจกรรมพี่สายบอกเลยว่าเป็นกิจกรรมที่สนุกมาก ๆ
สำหรับสายศิลป์ญี่ปุ่นจะมีความพิเศษ ในการจับฉลากพี่รหัส
โดยในปีเราจะมีการให้น้อง ๆ เลือกรูปที่พี่ ๆ แต่ละคนส่งมารวมกัน คนละ 1
รูป โดยห้ามซ้ำกัน เมื่อเลือกเสร็จ ถ้ารูปนั้นเป็นของพี่คนไหน
พี่คนนั้นก็จะเป็นพี่รหัสของเราค่ะ ซึ่งแต่ละรูป
ก็จะบ่งบอกตัวตนและความชอบของพี่คนนั้น ถ้าน้อง ๆ
คนไหนชื่นชอบอนิเมะก็เรียกว่าสามารถตามหาเพื่อนด้อมเดียวกันได้
ส่วนใครที่ไม่ได้ชอบก็ไม่เป็นไรเลย เพราะยังมีรูปอื่น ๆ ให้เลือกอีกมากมาย
รับรองว่าต้องเจอพี่ที่มีความชอบเหมือนกันแน่นอน ความสนุกของ กิจกรรมนี้คือ
พี่รู้แล้วว่าใครคือน้องรหัส แต่น้องยังไม่รู้ จนกว่าจะมีการเฉลยพี่ ๆ
โดยกิจกรรมกินเวลา ประมาณ 1 เดือน
ถือว่าทั้งสนุกทั้งลุ้นและต้องรับบทนักสืบกันสักตั้งเลยล่ะค่ะ
ถ้าทายผิดก็ไม่เป็นไร แต่ถ้าทายถูกอาจจะได้รางวัลจากพี่สายก็ได้นะ

สำหรับพี่ห้องก็จะเป็นกิจกรรมของพี่ ๆ
ที่เคยอยู่ห้องเดียวกับเราเมื่อปีที่แล้ว กติกาก็คล้าย ๆ กับพี่สายเลย
เพียงแต่สิ่งที่ให้เลือกเปลี่ยนเป็นซีรีส์ หนังต่าง ๆ แทน
และพี่ที่มาส่งเควสให้น้อง
จะเป็นเพื่อนของพี่ห้องหรือพี่ห้องตัวจริงมาปั่นก็ได้
ถือว่าเป็นกิจกรรมที่สนุกและลุ้นมาก ๆ เช่นกันเลย
ที่สำคัญต้องมีไหวพริบและต้องพยายามจับทางเหล่าพี่ ๆ ให้ได้
แต่เหมือนกันคือทายไม่ถูกก็ไม่เป็นไร
เป็นกิจกรรมให้รุ่นพี่รุ่นน้องได้สนุกและใกล้ชิดกันมากขึ้น
ได้ยินแบบนี้แล้วอยากเล่นกันบ้างรึเปล่าคะ

จากที่เล่ามาทั้งหมดนี้
เราคิดว่าสิ่งที่น่าประทับใจและได้จากกิจกรรมพี่สายคือความอบอุ่นค่ะ
เพราะในช่วงแรกที่เข้ามาเตรียมฯ เราอาจจะยังไม่ค่อยรู้จักใคร
ก็มีกิจกรรมนี้ มาให้เราได้ทำความรู้จัก ได้สนิทสนมกับรุ่นพี่มากขึ้น
ทำให้มีคนคอยให้คำแนะนำและให้คำปรึกษาเรื่องต่าง ๆ ที่เรายังไม่ค่อยรู้
และเพราะรุ่นพี่เป็นคนจัดขึ้นเองทำให้รู้สึกว่าบรรยากาศมันผ่อนคลายและเป็นมิตรมาก
สำหรับเรา เราคิดว่ามันเป็นมากกว่ากิจกรรม
มันเป็นเหมือนจุดเริ่มต้นของสายใยแห่งความอบอุ่น และเพราะ
มีกิจกรรมนี้อยู่ทำให้เรารู้สึกอุ่นใจว่า
ไม่ว่าเมื่อไหร่พอมองหันกลับมาก็ยังมีรุ่นพี่คอยดูแลช่วยเหลืออยู่เสมอ
และนี่แหละค่ะคือ "สายใย อุ่นใจ พี่น้อง" สำหรับเรา

![](/assets/articles/สายใย-อุ่นใจ-พี่น้อง/media/image1.png)


![](/assets/articles/สายใย-อุ่นใจ-พี่น้อง/media/image2.png)

