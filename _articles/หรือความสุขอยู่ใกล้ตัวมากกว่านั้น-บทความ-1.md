---
title: หรือความสุขอยู่ใกล้ตัวมากกว่านั้น
author: Kireina Kura, นางสาวพิชญาภา สุขประสงค์
thumbnail: /assets/articles/_thumbnails/peer1.jpg
---

ในช่วงเวลาที่ยากลำบาก วิธีการเรียนที่เปลี่ยนไป

การกักตัวช่วงที่ COVID-19 ระบาด

หลาย ๆ คนอาจจะรู้สึกเหนื่อยในการแสวงหาความสุขแต่ละวัน

ความเครียดที่มีก็เพิ่มขึ้น พร้อมกับกองงานที่แทบจะไม่เคยลดลง

เรามักถูกปลูกฝังว่าให้ใช้ชีวิตอย่างลำบากเพื่อที่จะมีความสุข

เรย์ก็เป็นหนึ่งในเด็กที่ถูกสอนมาแบบนั้น

แต่ในความเป็นจริงแล้วนั้นความสุขไม่จำเป็นต้องอยู่ที่ปลายทางก็ได้

กลับกันในความเป็นจริงเมื่อถึงปลายทางที่เราประสบความสำเร็จ

เราอาจรู้สึกว่างเปล่า เคว้งคว้างมากกว่าเดิม

มันทำให้เรย์ไม่รู้สึกยินดีในการมีเป้าหมายใด ๆ เลย

ทำไมเราไม่ลองมีความสุขทั้งในขณะที่กำลังใช้ชีวิต

ขณะไล่ตามความฝัน รวมถึงตอนคว้ามันไว้ได้ไปพร้อม ๆ กันดูล่ะ

อย่างนั้นแล้ว จะทำยังไงดี ?

เพียงแค่ใส่ใจรายละเอียดเล็ก ๆ น้อย ๆ ในชีวิตประจำวัน

นั่นอาจมีเจ้าความสุขก้อนเล็ก ๆ ที่เราเผลอมองข้ามไป

เหมือนกับตอนที่เราไปเที่ยว เราใช้เวลากับการเดินทางมากมาย

เราเห็นเมฆบนฟ้าน่ารัก ๆ จินตนาการมันเป็นรูปร่างต่าง ๆ

ก็ช่วยให้การเดินทางอันน่าเบื่อครั้งนั้นสนุกขึ้นบ้าง

เรย์อยากจะชวนทุกคนมาเขียนสิ่งที่เรียกว่า "Gratitude Journal" กันค่ะ

วิธีการก็ง่ายมาก ๆ ค่ะ เรย์เชื่อว่าเพื่อน ๆ หลาย ๆ คนในเตรียมอุดมฯ

คงเขียนไดอารีหรือแพลนเนอร์ประจำวันกันอยู่แล้ว

ทีนี้ก็แค่เจียดส่วนเล็ก ๆ
ในหน้ากระดาษมาเขียนสิ่งที่เราอยากขอบคุณในวันนั้น ๆ

หรือสิ่งที่เราชอบเป็นพิเศษของวันลงไปสักอย่างน้อย 3 อย่าง

เช่น

"วันนี้ได้กินไก่ทอดด้วย อร่อยมากๆเลย"

"วันนี้เมนน่ารักเป็นพิเศษ หัวใจจะวาย"

"วันนี้ทำการบ้านเสร็จเร็ว มีเวลาดูซีรีส์เพิ่มด้วยล่ะ"

แค่นี้เองค่ะ

เจ้า Gratitude Journal
ไม่ใช่แค่จะช่วยให้เราพบว่าความสุขแต่ละวันซ่อนอยู่ตรงไหนบ้าง
แต่จะช่วยให้เรามอบความสำคัญให้สิ่งเล็ก ๆ น้อย ๆ มากขึ้น

พอใจกับอะไรที่เรามีมากขึ้น มีแรงบันดาลใจจะใช้ชีวิตในวันพรุ่งนี้

หรือในวันที่เราหดหู่ก็สามารถย้อนกลับไปอ่านเรื่องน่ารัก ๆ ที่เราเจอได้

ช่วยให้เราไม่จมอยู่ในความรู้สึกด้านลบมากจนเกินไป

เรามาสร้างโอเอซิสพักใจให้ตัวเองกันนะคะเจ้าคนน่ารัก

สุดท้ายนี้ เรย์อยากจะฝากไว้ในใจของทุกคนว่า ล้มเหลวบ้างก็ได้

ไม่ประสบความสำเร็จบ้างก็ได้ เป็นเด็กดื้อบ้างก็ได้ค่ะ

เราก็ตัวแค่นี้กันเองเนอะ อย่าเอาคุณค่าของตัวเองไปผูกติดกับอย่างอื่น

แต่พยายามเห็นคุณค่าของตัวเองกันนะคะ

เหมือนที่เราเขียน Gratitude Journal กัน

เรายังให้คุณค่าสิ่งเล็ก ๆ เลย โอบกอดตัวเอง รักตัวเองให้มาก ๆ เข้าไว้นะคะ
